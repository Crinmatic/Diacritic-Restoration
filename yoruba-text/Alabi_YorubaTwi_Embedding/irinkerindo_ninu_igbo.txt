ÌRÌNKÈRINDÒ NÍNÚ ÌGBO ELÉGBÈJE
D.O. Fágúnwà
Ọ̀rọ̀ Àkọ́sọ
Ìwé yìí wà fún gbogbo ènìyàn ní ilẹ́ Yorùbá, ó wà fún ọmọdé, ó wà fún àgbàlagbà, ó sí wà fún ẹnikẹ́ni lóde ayé ṣá tí ó mọ èdè Yorùbá á kà dáadáa. Ní pàtàkì, ìwé yìí wà fún àwọn ọmọ ilé ìwé láti kà gẹ́gẹ́ bí ìwé kíláàsì tí olùkọ́ bá rò pé ó yẹ fún, bẹ́ẹ̀ ni bákan náà ló tún wà fún àwọn ti ń ṣe ìdánwò kémbírìíjì láti fi kọ́ ìjìnlẹ́ Yorùbá.
    Ẹ ó ríí pé mo fi ìwé náà júbà ọ̀pọ̀lọpọ̀ àwọn ènìyàn tí wọn wà láyé lónìí, mo gba àṣẹ lọ́wọ́ àwọn wọ́nyí wọ́n sí ti àṣẹ náà fún mi pé ki n fi júbà àwọn, ṣùgbọ́n ó ní ìdí pàtàkì tí mo fi fi ìwé yìí júbà wọn. Awọn wọ̀nyí wà láàrin àwọn ènìyàn pàtàkì tí mo rò pé ó yẹ kí ọmọ Yorùbá máa rántí látí ìran dé ìran. Ọ̀jọ̀gbọ́n Margaret Read, obìnrin ni, ó sì yẹ kí ọmọ Yorùbá kọ́ ọgbọ́n lára obìnrin yìí, púpọ̀ nínú wa ni o sì ń wí pé kí ni obìnrin lé ṣe, pẹ̀lú ìrọ́jú sí ni àwọn òbí mìíràn fi ń fi ọmọ wọn sí ilé ìwé bí o bá sá ti lè jẹ́ obìnrin. Margaret Read ni ọ̀gá Ilé Ẹ̀kọ́ ńlá tí ọ̀pọ̀lọpọ̀ àwọn tí ó bá lọ sí ìlú Gẹ̀ẹ́sì láti kọ bí a ti ṣe ń ṣiṣẹ́ Olùkọ́ tí ń kọ́ ìwé wọn, ogunlọ́gọ̀ ènìyàn láti orígun mẹ́tẹ́ẹ̀rin ayé lo ń wá, a kò sì lè ka iye àwọn ọkùnrin tí o ń ṣiṣẹ́ lábẹ́ obìnrin yìí ni bí a ti ń sọ̀rọ̀ yìí. Ṣùgbọ́n ọmọlúàbí ni, kò jẹ́ fi ojú pa ẹnikẹ́ni rẹ́ kó sì mọ ti ara rẹ̀ nìkan. Àpẹẹrẹ ni èyí fún gbogbo yín, ẹ̀yin ènìyàn wa.
    Ẹni ọ̀wọ̀ (Hon) R.A Mcl. Davidson tíí ṣe alákòóso ẹ̀kọ́ ní nììjííríà lákòókò yìí jẹ́ ẹnìkaan tí o ti pẹ ní ilẹ̀ wa. Lóòótọ́ ọ̀pọ̀lọpọ̀ Alákòóso Ẹ̀kọ́ ló ti wà ni nàìjíríà rí, ṣùgbọ́n púpọ̀ nínú wọn ló jẹ́ pé wọ́n ti ibòmíràn wá ṣe Alákòóso Ẹ̀kọ́ ni nàìjíríà ni láàjẹ́ pé àwọn pàápàá dé nàìjíríà rí. kò rí bẹ́ẹ̀ fún ipò kékeré, o siṣẹ́ títí o fi dé ipò gíga. Ko sí ẹni náà tí ó lé mọ Davidson ní àkókò tí o fì ń ṣe Olùdánwò ti o n yí ilé ìwé kékeré kirir tí yóò rí i pé ó dé ipò ńlá yìí lónìí ti ẹnu lè yà. Oníṣẹ́ ni ọkùnrín náà ìgbéga ẹ̀ sì tó ẹ̀kọ́ fún ìwọ àti èmi.
    Ìgbésí ayé Bísọ̀bù S.C Phillips ni nǹkan pàtàkì láti kọ́ ọmọ Yorùbá. Ó jẹ́ ẹni tí a nílati máa rántí láti ìran dé iran wa. Ẹyin náà mọ̀ pé àbùkù àwa Yorùbá ni èké ṣíṣe, àti sọ òdodo a máa ṣòro fún ni. Bí o bá wi fún ẹnìkan pé máṣe bá mi lo Yorùbá “ìtúmọ̀ ọ̀rọ̀ rẹ ni” “maṣe púrọ́ fún mi”. Ìgbà tí a bá sì wò bí ojú Yorùbá ti là tó kí Gẹ̀ẹ́sì tilẹ̀ tó gòkè, tí ó sì jẹ́ pé kò sí ẹ̀yà kan ní nàìjíríà tí ó lè wí pé òun lajú ju Yorùbá lọ títí di òní olónìí, ẹ ó ríi pé bí a bá lè mú irú àbàwọ́n báyìí kúrò lára wa ìlọsíwájú wa yóò máa ya gbogbo ara ayé lẹ́nu ni. Ṣùgbọ́n Bísọbù Phillips fi hàn ni pé kì í ṣe gbogbo ọmọ Yorùbá ni o ń purọ́. Ta ni ẹni náà ní òde ayé yìí, yálà dúdú, yálà funfun tí ó lé wí pe Bísọ́bù Phillips bá òun lo Yorùbá? Kò sí, àti ẹni tí ó bá máa pe àgùntàn ni màálù, tí o pe mọ́tò ní kẹ̀kẹ́, tí o pe ọmọtúndé ní Akíntúndé, tí ó pe ará ayé ní ará ọ̀run. Ọ̀ótọ́ nìkan ni Bísọ̀bù yìí máa ń sọ, gbogbo ènìyàn sì ti mọ̀ọ́ bẹ́ẹ̀ fún un. Àpẹẹrẹ ni èyí fún gbogbo wa. Bí ẹ̀rù bá ń bà ọ́ láti sọ òótọ́ máṣe gbàgbé Bísọ̀bù Phillips olódodo nítorí Bísọ̀bù yìí tí ó jẹ́ asáájú pàtàkì fún ni kò fi èké kọ́ ìwọ́ àti èmi.
    Ọba Ọlagbegi II tí ó jẹ́ Ọlọ́wọ̀ ní ọ̀wọ̀ lónìí jẹ́ ẹni àkíyèsí pàtàkì kan. Ìgbésí ayé rẹ̀ fi hàn ni ohun tí ènìyàn lè fi ọwọ́ ara rẹ̀ ṣe. Ta ni ẹni náà tí ó lè gbọ́ kí Olọ́wọ̀ sọ èdè Gẹ̀ẹ́sì tí kò ní rò pé ó ti jáde ní fásitì tàbí pé wọ́n bíi sí ilẹ̀ Gẹ̀ẹ́sì ni? Bẹ́ẹ̀ ni ó kọ́ nǹkan rẹ̀ fún ara rẹ̀ ni kò sí ẹni tí ó lè dé ọ̀wọ̀ lónìí ti yóò bojúwo ẹ̀yìn tí àyípadà rere gbogbo tí ó dé lákòókò Ọlagbegi II kò ní yà lẹnu, bẹ́ẹ̀ ni kò sí ọmọ Yorùbá tí yòó gbọ́ kí Ọlọ́wwọ̀ yìí sọ̀rọ̀ láàrin àwọn ìgbìímọ̀ pàtàkì gbogbo tí ó máa ń lọ tí kò ní fi ọba yìí ṣe fọ́rífọ́rí. Ọba Ọlagbegi II kúrù ní ǹǹkan yẹpẹrẹ, àfi bí a bá máa tan ara ẹni jẹ.
    Omidan J.A Mars pẹ́ púpọ̀ ní ilẹ̀ wa, ó dúró gẹ́gẹ́ bí àna fún púpọ̀ nínú ọmọ Yorùbá nítorí ọ̀pọ̀lọpọ̀ àwọn obìnrin tí o ti kọ́ ni wọ́n ń pè é ní ìyá tí wọ́n sì ti di ìyàwó ènìyàn pàtàkì káàkiri. Gbogbo agbára ni obìnrin náà fi ń ṣiṣẹ́ lọ́dọ̀ wa, bẹ́ẹ̀ ni ọ̀pọ̀lọpọ̀ ọmọ tí wọ́n bí lójú rẹ̀ tiwọ ilé ọkọ láti ọjọ́ pépẹ́ a kò gbọdọ̀ gbàgbé obìnrin yìí láéláé.
    Omidan T.V Herklots jẹ́ obìnrin tí o mọ ìwé lọpọlọpọ. Obìnrin yìí kò ba tì ṣiṣẹ lábẹ́ C.M.S bí ó bá ṣe pé owó ló ń wá kiri. Lónìí, òun ni Alága ìpàdé àwọn alákòóso ẹ̀kọ́ tí wọ́n jẹ́ ènìyàn pàtàkì gbogbo ní ilẹ̀ Yorùbá, bẹ́ẹ̀ ni ìgbésí ayé obìnrin náà fi hàn ni pé nǹkan mìíràn wà tí o lágbára jú owó lọ. Kí ènìyàn mu kí ayé ọmọ ẹlòmíràn dára lágbára ju ohun gbogbo . Ó tun fi han ni pé obìnrin lè ṣe nǹkan ńlá; nítorí bí ó ti jẹ́ obìnrin yìí àwọn ọkùnrin ńlá gbogbo ń ṣiṣẹ́ lábẹ́ rẹ̀ dì bí a ti ń sọ̀rọ̀ yìí. Apẹẹrẹ fún àwọn òbí ní èyí.
    L Murby jẹ ọ̀rẹ́ ọ̀pọ̀lọpọ̀ àwọn ọmọ Yorùbá, o fi ìwà rẹ̀ fà wọ́n mọ́ra, ó jẹ́ àpẹẹrẹ pé ènìyàn dúdú àti ènìyàn funfun lè jẹ ọ̀rẹ́ ara wọn. Ọ̀gá Ilé-Ẹ̀kọ́ gíga ní Gbóbì ni ọkùnrin náà ti jẹ́ rí, ṣùgbọ́n lónìí, o ń ṣiṣẹ́ ní ibib ti wọn ti ń tẹ ìwé ní ilẹ́ Gẹ̀ẹ́sì. Ṣùgbọ́n, ìwà kìí fi oníwà sílẹ̀, agódóńgbó inú ẹtu ń bá ẹtu lọ. Ọgbẹ́ni Murby ń ti ìgbéga dé ìgbéga ní ibi iṣẹ́ rrẹ̀. Àpẹẹrẹ ni èyí fún gbogbo wa.
    Ọ̀gbẹ́ni D.R.G Gwynne- Jones ni ọ̀gá Ile Ẹ̀kọ́ gíga ti ìjọba ní Ìbàdàn tí wọ́n ti ń kọ́ àwọn ènìyàn ní iṣẹ́ olùkọ́. Ìgbà tí ọkùnrin yìí dé, ọdún méjì ni àwọn akẹ́kọ̀ọ́ ń lò, ilé tí ó wà fún ìlò àwọn akẹ́kọ̀ọ́ kò ju ìba díẹ̀ lọ. Lónìí, àwọn akẹ́kọ̀ọ́ ń lo ọdún mẹ́rin, ilé pọ̀ lọ bẹẹrẹ fún iló wọn. Bẹ́ẹ̀ ni bí nǹkan bá ti ń tóbi tó ni iṣoro rẹ ń tóbi tó ṣùgbọ́n, Gwynne-Jones borí ìṣoro tírẹ̀ patapata. Lóòótọ́ ó mọ ìwé dáadáa, a sì máa ṣe ètò daadaa, bẹ́ẹ̀ ni a máa ṣíṣọ́ bí o ti yẹ, ṣùgbọ́n ohun pàtàkì tí ó ti ọkùnrin náà lẹ́yìn jù ni ti Ọlọ́run tí ó gbà gbọ́. Àpẹẹrẹ ni èyí fún ìwọ àti èmi, bí a bá fẹ́ kí orílẹ̀ èdè wa yìí máa ti ibi gíga dé ibi gíga a kò gbọdọ̀ sàìfi ara ti Ọlọ́run Ọba. Eléyìí ló mú kí ẹ̀rí ọkàn Gwynne-Jones lágbára tó bẹ́ẹ̀ nítorí mo ti báa lò rí mo sì rí i pé kì í fẹ́ kí òun ṣe nǹkan sí ẹnikẹ́ni tí ẹ̀rí ọ̀kan òun yóò fi ddá òun lẹ́bi. Ẹ máṣe gbàgbé eyí ẹ̀yín ènìyàn wa.
    Revd. M. J. Adé Ṣíjuwádé ọ̀gá mi. Kò sí ọjọ́ kan tí mo ń rántí Revd. Ṣíjuwádé tí ọkàn mi kò ń súre fún un. Lábẹ́ rẹ̀ ni mo ti kọ́ ṣe iṣẹ́ olùkọ́ kékeré; ṣùgbọ́n láìsí ìmọ̀r[sn ọkùnrin yìí, láìsí ìwé rẹ̀ tí mo yá tí mo kà, láìsí àtìlẹ́yìn rẹ̀, n kò lè tó ẹni ti ó ń wọ Ilé Ẹ̀kọ́ Gíga ní òde Ọ̀yọ́; láìsí dé ilé ẹ̀kọ́ yìí, n kò lè tó ẹni ti ń kọ́wé fún enikẹ́ní láti kà rárá.
    Mo dúpẹ́ lọ́pọ̀lọpọ̀ lọ́wọ́ gbogbo ẹ̀yin ọgá ilé ìwé ní ìlẹ̀ Yorùbá fún bí ẹ ti ṣe ń lo gbogbo àwọn ìwé mi tẹ́lẹ̀ rí, mo dúpẹ́ pẹ̀lú lọ́wọ́ ẹ̀yín ti ẹ ń yàn ìwé fún iló àwọn ọmọ náà. Ṣùgbọ́n ẹ máṣe rò pé èmi ni ẹ̀ ń ṣe ìwọ̀nyí fún, mo fẹ́ kí ẹ mọ̀ pé ẹ ń ṣe é fún ìran ìran ọmọ wa. Èrò ti èmi pàápàá ni pé ki ń sa ipá mi tó bí ó ti yẹ láti lè mú kí àwọn ọmọ ilé ìwé wa lè máa fẹ́ láti ka ìwé ní èdè wọn, ìdí rẹ̀ sì ni èyí tí o fi jẹ́ pé bí ọmọ kan ba ti bẹ̀rẹ̀ sí ka ìwé wọ̀nyí, yóò fẹ́ kí òun mọ ibi ti ó gbẹ́yìn sí, ìgbà tí ọmọ kan ba rí i pé Ìrìnnkèrindò wọle dé, yóò fẹ́ kí òun lè mọ ohun gbogbo tí ó wá ṣe. Lẹ́ẹ̀kan sí i, mo dúpẹ́ lọ́wọ́ gbogbo yín o, bí ẹ sì ti ń ti àwọn ìwé mi wọ̀nyí lẹ́yìn yìí, Olódùmarè ti gbé akeǹgbè ìbùkún, ti yóò tú lé orí gbogbo yín káríkárí.
D.O Fágúnwà.










Ìfihàn
Ìrìnkèrindò wọlé dé
Ìbẹ̀rẹ̀ irin àjò sí òkè ìrònú ti ń bẹ́ nínú igbó elégbèje
Alábàápàdé Ẹlẹ́gbárá
Ìlú àwọn Èdìdàrẹ́ ní ibì tí Òmùgọ́díméjì ti ń ṣe ọba wọn
Òmùgọ́diméjì gorí oyé Ṣọ̀pọ̀nná gbé òmùgọ́dimejì lọ
Ẹbora ìgbéraga – ìbánújẹ́ àti Ahọ́ndiwúrà ìyàwó rẹ̀
A fi oju wa rí ọ̀run àpáàdì
Wèrédìran ti ń gbé ilé Òmùgọ̀parapọ̀
Ìgbéyàwo Irìnkerindo pẹ̀lú àbúrò olókun iwin inu omi
Ìlú ìtaǹjẹ-ènìyàn
Ogun ibodè igbó elégbèje








ÌRÌNKÈRINDÒ WỌLÉ DÉ
Ayé kún fún ibùgbé ìyanu, Ọba bí Ọlọ́run kò sí, Olódùmarè ní n ṣe alákòóso ohun gbogbo ti ń bẹ ní òde ayé àti òde ọ̀run. Ìyanu ni ayé pàápàá jẹ́: ayé kún fún ènìyàn ẹlẹ́sẹ̀ méjì àti ẹranko ẹlẹ́sẹ̀ mẹ́rin, ejò afayàfà àti alágẹmọ tí Olódùmarè wọ̀ ní onírúurú aṣọ. Òkè àti pẹ̀tẹ́lẹ̀, òòrùn àti òṣùpá, àwọsánmọ̀ àti erùpẹ̀ ilẹ̀, gbogbo ìwọ̀nyí jẹ́ ìyanu.Bákan náà ni ọ̀rọ̀ sísọ lásan yìí jẹ ìyanu, èeyí ti mo sì gbọ́ ní ijọ́sí ni mo ni ki n bá yín sọ lónìí, ẹ̀yin ọmọ ènìyàn. Bí mo sì ti ń fẹ́ sọ fún yín yìí, mo fẹ́ ki ẹ jẹ́ kí ó wọ ibi kọ́lọ́fín agbárí yin lọ, kí ẹ̀yìn tí ẹ n gbọ ọ̀rọ̀ yìí, fi ọ̀rọ̀ náà ṣe oúnjẹ, àti pàápàá ẹ̀yin ọmọ ilé ìwé, kí ẹ gbádùn rẹ̀ bí ọbẹ adìẹ pàtàkì, tí gbajúmọ̀ obìnrin se, tí o dín tí ó gbẹ tíkẹ́tíẹ́.
    Lọ́gànjọ́ oru ọjọ́ kan báyìí ni mo déédéé gbọ́ òjò bẹ̀rẹ̀ síí’kù nígbà tí mo sì dìde ní ibùsùn mi ti mo yọ ojú wo òde, mo rí gbogbo àyíká, ó ṣókùnkùn dudu, bẹ́ẹ̀ ni àkókò òṣùpá ni, àfi bi ẹni pe àwọ̀sánmò ti pinnu lọ́kàn rẹ̀ pé òun kò ní tanná fún ènìyàn mo. Àwọn adìẹ sùn lọ tantan, afẹ́fẹ́ tútù rọra ń fẹ́ ]awọn èkúté ń jẹ ẹ̀rún oúnjẹ láàrin àgbàlá, bí ènìyàn kò bá fetí sílẹ̀ tán kò lè gbúròó ẹnu wọn, ṣùgbọ́n òwìwì ń kígbe lẹ́ẹ̀kọọkan, mo sì gbóhùn èlúlu, bẹ́ẹ̀ ni àdán fẹ́rẹ̀ fi ìyẹ́ gbá mi lórí, nítorí òru ni àkókòo ìgbádùn fún ẹranko náà. Bí mo ti ń wo òde ni imọ̀nàmọ́ná bù lẹ́ẹ̀kọọkan, ibi tí n kò bá sì rí tẹ́lẹ̀ rí, ìgbà tí imọ̀nàmọ́ná bá bù báyìí èmi a rí wọn. Nígbà tí ó ṣe tí mo bẹ̀rẹ̀ síí ronu, n kò mọ ìgbà tí mo bẹ̀rẹ̀ síí sọ̀rọ̀ sí ìtà tí mo ni, “Ayé yìí kò mà dọ́gba o, ibi ti àgbẹ̀ ti ń jẹ onírúurú oúnjẹ nínú ahéré oko, ni aláàárù ti ń wa gaàrí mu káàkiri ojú ọ̀nà, ibi tí ọba ti ń jókòó lórí ìtẹ́ ni tálákà kò lè jókòó lórí àga, ọlọ́gọ́rùn-ún àpò ń káàkiri inú ayé bẹ́ẹ̀ ni ẹni ti kò rí tọ́rọ́ jẹun náà ń rìn kiri, àkókò tí àwọn ẹlòmíràn bá ń jó tí wọ́n ń yọ̀ ayọ̀ ńlá àwọn ẹlòmíràn a máa sọkún wọ́n á kún fún ìbánújẹ́ gidigidi. A! ọgbọ́nb Olódùmarè ta ìmọ̀ ènìyàn yọ.”
    Bí mo ti ń sọ̀rọ̀ báyìí, àfi ìgbà tí ẹnìkan déedée dá mi lóhùn ní ẹ̀gbẹ́ ògiri ilé mi, ó ni, “Bẹ́ẹ̀ ni, máṣejẹ́ kí eléyìí yà ọ lẹ́nu, ìwọ ọ̀rẹ́ mi ojú fèrèsé, bí nǹkan kò bá rí bẹ́ẹ̀ olúkúlùkù ẹ̀dá alààyè ìbà wà ni ìtẹ́lọ́rùn, wọ́n ìbá dúró sí ojú kan bí adágún omi, ni ọ́jọ́ tí ẹnìkan bá ti wí pé ibi ti òun dé ní inu aye yìí tó, ìgbádùn olúwarẹ̀ dé òpin, ẹni tí ó wà ní òde ayé tí kò mùra ìlọsíwájú dàbí òkú láàrin alaàyè, bí ayé bá kún fún ayọ̀, ọmọ ènìyàn kò ní mọ àti kọ ìbànújẹ sílẹ̀ bí ayé bá kún fún owó, ọmọ ènìyàn kò ní mọ ipò tí tálákà wà, bí ayé bá kún fún ìṣẹ́gun, ọmọ ènìyàn kò ní mọ̀ bí a ti ń yọ̀ nígbà tí a bá bórí ìṣòro. Nítorí náà, ìwọ ọ̀rẹ́ mi ojú fèrèsé, ti inú Ẹlẹ́dàá yé Ẹlẹ́dàá kí ó tó dá ènìyàn bí ó ti dá a.
    Ẹ̀rù bà mí nígbà tí mo gbọ́ ọ̀rọ̀ yìí, kí Olódùmarè gba ni lọ́wọ́ ọ̀rẹ́ àìròtẹ́lẹ̀ ti ń dá ni lóhùn lọ́gànjọ́ òru. Bí ọkùnrin náà ti ń fẹ́ parí ọ̀rọ̀ rẹ̀ ni imọ̀nàmọ́ná bù tí mo wo ibi ti ọ̀rọ̀ náà ti ń wá, mo rii, ó lóṣòó gọ́ú sí ẹ̀bá ogiri ilé mi; mo rii, ó wọ ẹ̀wù péńpé bí ẹ̀wù ọdẹ, ó gbé ìbọn kan tì sí ẹ̀gbẹ́ ogiri.
    Eléyìí kò yé mi, ǹjẹ́ kí n la ẹnu kí n bèèrè ohun tí ń wá, ṣe ni òjò ńlá bẹ̀rẹ̀ tí ọkùnrin náà sì kan ìlẹ̀kùn ilè mi, ó ni, “Jọ̀wọ́ ṣílẹ̀kùn fún mi, ọ̀rẹ́ mi,” èmi náà bá ṣí i fún un.
    Ìgbà tí ó wọlé tán ti mo rí i ni mo mọ̀ pé ènìyàn pàtàkì ni, nítorí ojú olè yàtọ̀ sí ojú ọmọlúàbí, ọ̀rọ̀ ẹnu olè yàtọ̀ sí ti ọdẹ aperin. Mo kí i òun náà sì kí mi dáadáa, mo gbé aga fún un, ó jókòó, èmi náà jókòó lé àga kan mo kọjú sii. Bí mo ti ń jókòó ní ó bẹ̀ mí pé ki n fún òun ní omi mu, mo bá dìde mo bu omi fún un. Lẹ́yìn tí ó mu omi tán mo tún wa jókòó, ibi ti mo sì ti ń pète kì n béèrè bí mo ti ṣe déedée ríi ni ọ̀gànjọ́ òru ni òun náà bẹ̀rẹ̀ sí ọ̀rọ̀ í sọ ó ní:
    “Ohun gbogbo ti ń bẹ ní òde ayé ni ó ni ìdí wọn: gbongbo ni ìdí igi; orísun ni ìdí omí; ẹyin ni ìdì àkùkọ- bí o ti ṣe déédéé rí mi lákòókò yìí kò sàìní ìdí pàtàkì kan. Èmi ni ọkùnrin náà tí orúkọ rẹ̀ ń jẹ́ Ìrìnkèrindò tí ń gbá ilé Alárìnkiri. Ọjọ́ pẹ́ tí mo ti ń wá ọ kiri, k[po sí ibi ti mo saláì wá ọ dé ni òde ayé yìí, nítorí kí bàbá mi to ṣe aláìsí ó ti wí fún mi pé kí n wá ọ̀nàkọnà láti rí ọ ki ń tó kúrò lórí ilẹ̀ ayé, ki ń sọ nǹkan tí ojú mì ti rí sẹ́yìn fún ọ, nítorí kí ìwọ bà kéde rẹ̀ fùn àwọn olùgbé inú aye, eléyìí nì lè mú àǹfàní bá àwọn ọmọ ènìyàn kí wọn fi ọgbọ́n kun ọgbọ́n inú wọn. Òní yìí ni ẹnìkan tó tọ́ka ilé rẹ hàn mí tí mo fi wá ṣe báyìí rí ọ. Èmi pibà sì ti wọlé kí o tó rí mi ṣùgbọ́n n kò fẹ́ wọlé láàrin òru, bẹ́ẹ̀ ni ààrin òru ni mo dé ilé rẹ. Nítorí náà inú mi dùn púpọ̀ láti mọ̀ ọ́ lónìí. Kí Olódùmarè dá ẹ̀mí sí, rírí tí mo rí ọ yìí ti fi hàn mi pé ọ̀rẹ́ pàtàkì na a máa jẹ́ fún ara wa. Nítorí kí á tilẹ̀ wí pé a ti mọ ara wa tẹ́lẹ̀ rí ni, o kò lè gbà mí tọwọ́tẹsẹ̀ jù bi o ti gbà mi yìí lọ. Mo dúpẹ́ o.”
    Báyìí ni ọkùnrin náà sọ, nígbà ti o sì parí ọ̀rọ̀ rẹ̀ èmi náà bẹ̀rẹ̀ sí ọ̀rọ̀ tèmi mo ni, “ọ̀rẹ́ mi, Ìrìnkèrindò, ìwọ ni mo ṣe báyìí rí! – Mo dúpẹ́ lọ́wọ́ Ọlọ́run ọba. Ọjọ́ ti pẹ́ nísisì yìí tí mo ti ń gbúròó rẹ, mo sì ti ń ṣe àníyàn ki n lè mọ̀ ọ́ ṣùgbọ́n a kò bá ara wa pàdé. Mo ti gbọ́ bí o ti lọ sókè sódò ni òde ayé yìí tí o ń wá ọgbọ́n kiri àtti pe bí o sì ti jẹ wí pé bàbá rẹ fẹ́ràn rẹ ti o sì tọ́jú rẹ bí bàbá tíí tójú ọmọ. Òkìkí ìwọ pàápà’ti kàn jákèjádò ayé, ṣùgbọ́n ayọ̀ kún ọkàn mi lónìí wí pé a ojú rí ara wa. Nípa èyí tí o wí, kékeré ni èyí nì, ṣùgbọ́n jẹ́ ki a fi gbogbo ìyókù dọ̀la, nígbà tí ilẹ̀ bá mọ́ n ó mú àwọn ǹnka tí mo ffi ń kọ̀wé, n o sì kọ ohun tí o ba ń fẹ́ sílẹ̀ fún ọ. O kú àbọ̀, o kú ìrìn náà.”
    Báyìí ni mo sọ fún ọkùnrin náà, níwọ̀n ìgbà tí ó sì ti jẹ́ pé gbogbo ilé ti sùn tán bámúbámú, tí o jẹ́ pé èmi nìkan ló kù tí kò sùn nínú ilé wa, èmi ni mo lọ fi ọbẹ̀ ra iná tí mo wá oúnjẹ fún un. Lẹ́yìn ìgbà tí ó fún un ní aṣọ bíboora lẹ́yìn eyí a kí ara wa ó dọ̀la èmi náà wọ iyààrà mi lọ.
    Àtètè sùn làtètè jí, èmi ni mo jí kẹ́yìn nínú ilé wa ní ọjọ́ kejì. Ìgbà tí a jẹ́un àárọ́ tán, mo bọ́ sí ibi tábìlì mi, mo kó àwọn ohun ìkọ̀wé jọ, mo sì pè é kí o jókòó tì mi kí ó bẹ̀rẹ̀ sí í sọ ìtàn ìgbésí ayé rẹ̀ fún mi. Òun náà bá bẹ̀rẹ̀ ó ni:
    “Ìwọ ọ̀rẹ̀ mi, nǹkan ti ń ó bá ọ sọ yìí, máṣe gbàgbé láéláé, fi í sí ìpamọ́, gbogbo nǹkan ti ń bẹ ní òde ayé gbáà ni ó ní ìgbẹ̀yìn wọn: ìgbẹ̀yìn òwúrọ̀ ni ọ̀sán, ìgbẹ̀yìn ọ̀sán ni alẹ́; ìgbẹ̀yìn ènìyàn ni ikú; ìgbẹ̀yìn oúnjẹ ni orí ààtàn; ìgbẹ̀yìn ìgbà òjò ni ìgbà ẹ̀ẹ̀rùn, ìgbẹ̀yìn odò gbogbo ti ń bẹ nínú ayé kò sí ju òkun lọ. Bẹ́ẹ̀ ni ìwà ènìyàn ni ìgbẹ̀yìn rẹ̀, ẹni tí ó bá soore fún ọmọnikejì rẹ̀ ń gbin eso ìwà sílẹ̀ bẹ́ẹ̀ ni ọjọ́ tí ó bá máa ká èso ìwà, ojú ìkà ènìyàn yóò máa pọ́n kankan. Ìgbẹ̀yìn ẹni ti ń la ọwọ́ ni iyì, ṣùgbọ́n ẹ̀tẹ́ ni ìgbẹ̀yìn aláhun. Ẹni tí ń láwọ́ wà nínú gbajúmọ̀, ọwọ́ lílà kò le sọ ni di tálákà láéláé, nítorí àṣíi’rí ẹni ti ń lawọ́ kò le tú bí ayé kéré bí kò ju akèǹgbè lọ, ṣùgbọ́n, mọ̀ dájú pé ìnákùná yátọ̀ sí ọwọ́ lílà, nítorí onínàákúnàá ni ẹni tí ó sọ orí ara rẹ̀ nú tí o n fọnka sí ibi tí kò yẹ, àbámọ̀ ni ìgbẹ̀yìn irú ẹni bẹ́ẹ̀, ṣùgbọ́n síbẹ̀ náà, onínàákúnàá tún ní ìgbádùn tirẹ̀ lọ́tọ̀, onínàákúnàá lè jẹun sí inú ara rẹ̀, ṣùgbọ́n aláhun a máa gbé ọbẹ̀ ọjọ́ mẹ́wàá lé iná a tún máa fi omi si i. Gbogbo owó tí o ti ń ná láti àná tí mo ti dá yìí jọ mi lójú gidigidi, ṣùgbọ́n nǹkan tí ò ń gbìn sílẹ̀ yìí, o ko ní sàà ka èso rẹ lọ́jọ́ kan. Mo dúpẹ́ mo tún ọpẹ́ dá, kí Olódùmarà ṣe wa ni ọ̀rẹ́ ara wa di alẹ́ o.”
    Nígbà ti ọkùnrín náà dákẹ́ ọ̀rọ̀ i sọ mo fèsì fún un, mo ní: “Ìrìnkèrindò, mo dúpẹ́ lọ́wọ́ rẹ gidigidi. Kò sí bí a ti le ṣe ifa kí ó má hùwà èkùrọ́, kò sí bí a ti le ṣe ẹni ti o ń ká[kiri ẹ̀yìn odi kí ọgbọ́n rẹ̀ má ta ẹni tí kò kúrò lójú kan yọ. Mo dá ṣaṣa àgbẹ̀, ọ̀bùn ará ìlú ni. Gẹ́gẹ́ bí mo ti sọ fún ọ lóru àná, ó pẹ ti mo ti ń gbúròó rẹ nítorí àti ajá àti ẹran a máa wí nípa tìrẹ pé, ‘Ọlọ́gbọ́n ni Ìrìnkèrindò i ṣe.’ Ìdí rẹ̀ tí mo fi dúpẹ́ lọ́wọ́ rẹ fún ọ̀rọ̀ tí o sọ ni èyí, afooresúníiṣe kún inú ayé, wọ́n dàbí paramọ́lẹ̀ láàrin àwọn ọmọ ènìyàn. Ǹjẹ́ ìwọ mọ̀ pé ẹni tí o wà nínú ìdààmú owó tí a yá lówó tún lè padà kí ó wí pé a yá òun nítorí a jẹ́ amùsùwà ni ! Síbẹ̀ irú àwọn wọ̀n-ọn nì pọ̀ nínnú ayé suu. Wọ́n dàbí òkúta kọ̀bìtì sí ojú ọ̀nà àwọn èrò ẹ̀yìn. Wọ́n ti ba iwájú jẹ́, àwọn tí ó bá ti bá wọn pàdé lẹ́ẹ̀kan kò níí fẹ́ ran àwọn ẹlòmíràn lọ́wọ́ mọ́. Ṣùgbọ́n ìyànjú mi ni èyí pé, kí á má tì tirí  ẹni búburú hùwà búburú, nítorí pé bí a bá wí pé kí a bẹ́gi a lè bẹ́ ènìyàn, bí a bá wí pé kí a fi oore ṣíṣe sílẹ̀ pátápátá, alè dá àwọn ọmọlúàbí lórí. Kí ní kan ṣa ni, a kò gbọ̀dọ̀ màa ṣoore bí òmùgọ̀, kí a máa so ẹ̀wọ̀n góòlù mọ́ ẹlẹ́dẹ̀ lọ́rùn, ẹni tí ó bá mọ iyì wúrà ni kí a ta wúrà wa fún. Ọ̀rọ̀ púpọ̀, irọ́ ló ń mú wá, ọ̀rọ̀ mi kò ní gùn gbọ̀ọ̀rọ̀, mo dúpẹ́ lọ́wọ́ rẹ nítorí o moore ṣùgbọ́n ko tíi sí nǹkan tí mo ṣe fún ọ rárá, bí a bá fi ọ́ wé ogunlọ́gọ̀ àwọn ẹlòmíràn tí wọ́n ti de sàkání ilé wa.”
    Lẹ́yìn èyí, ọkùnrin náà wá bẹ̀rẹ̀ síí sọ ìtàn ìgbésí ayé rẹ̀ gan-an ó dáhùn ó ni:
    “Èmi ni Ìrìnkèrindò ti ń gbé Ilé Alárìnkiri Ìbátan ni èmi àti Àkàrà-Oògùn tí ó wá ní ijọ́ssí jẹ́, ẹgbẹ́ la si jọ jẹ́ pẹ̀lú. Bàbá mi ni ẹni ti ń jẹ Oyińdayépọ̀ tí ó dúró gẹ́gẹ́ bi Mọ́gàjí ni Ilé Alárìnkiri. Oyińdayépọ̀ wá lọ fẹ ìyá mi tí orúkọ rẹ̀ ń jẹ́ Ẹni-ayé tí wọ́n bí sí ilé àwọn Àkàrà-Oògùn. Àkókò ìgbà tí àwọn Àkàrà-oògùn fi ń múra àti lọ sí òkè láńgbòdó gan-an ni bàbá mi rán mi lọ sí ìdálẹ̀ kan ní ijọ́sí. Inú ìyá mi, Ẹni-ayé, kò dùn sí ọ̀ràn náà nítorí ó fẹ́ ki n bá àwọn èrò òkè láńgbòdó lọ, èmi náà pàápàá sì fẹ́ bẹ́ẹ̀ pẹ̀lú. Ṣùgbọ́n níwọ̀n bí ó ti jẹ́ pé bàbá mi fẹ́ wí pé dandan ki n lọ sí ibib tí òun rán mi, kò sí ohun tí èmi àti ìyá mi lè ṣe. Àbúrò mi kan báyìí tí ó lọ sí ìdálẹ̀ tí kò fẹ́ wa sílé mọ́ ni bàbá mi ni ki n lọ mú wá. Àbúrò mi yìí, kìí ṣe ọmọ ìyá mi, àbúrò bàbá mi obìnrin nni ó bí i, ó sì jẹ́ ọmọ líle.
    Nígbà tí mo máa kúrò nílé, bàbá mi pè mí sí yààrá, nígbà tí mo sì dé ọ̀hún tán o ní ki n súnmọ́ oun, mo sì súnmọ ọ, lẹ́yìn èyí ó fi ọwọ́ kọ́ ni lọ́rùn ó sì bẹ̀rẹ̀ sí ọ̀rọ̀ i sọ ó ni:
    “Ọmọ mi, Ìrìnkèrindò, mo fẹ́ sọ fún ọ lónìí pé ko sí ènìyàn náà nínú ayé yìí tí ó fẹ́ràn ọmọ rẹ̀ ju bí mo ti fẹ́ràn rẹ lọ. Ìdi rẹ̀ ti n kò si tíìi fi fẹ́ pé kí o bá àwọn ẹgbọ́ rẹ lọ sí òkò Láńngbódó yìí pin sí ọ̀nà méjì: lọ́nà kín-ín-ní, ọ̀ràn àbúrò rẹ yìí wà lọ́kàn mi, n kò fẹ́ kí ọmọ náà lọ ṣe báyìí sọ orí ara rẹ̀ nù sí ìlú onílùú, lọ́nà kejì, mo fẹ́ kí ojú ìwọ pàápàá là sii: nítorí ẹni ti ń gbé aabà oko ọgbọ́n abà oko nìkan ni yóò ni; ẹni ti ń gbé ìletò, ọgbọ́n ìletò ni yóò ni, ṣùgbọ́n ẹni tí o bá ń là kàkà láti dé ibi púpọ̀ ní ilé ayé yìí, ojú olúwarẹ̀ yóò là ju ti ọ̀pọ̀lọpọ̀ lọ.
    “Ṣùgbọ́n, ọmọ mi, sràn ìdálẹ̀ ṣòro. Ẹni tí ó bá ti bẹ̀rẹ̀ ìrìnàjò olúwarẹ̀ ti gbé àpò ìyà ka èjìká, nítorí ẹni tí ó ti ń sùn lórí ibùsùn ńlá lè di ẹni tí kò ń hanrun lórí ilẹ̀ pẹpẹ, ẹni tí o ti ń fi ẹ̀dọ̀ ẹran jẹun lè di ẹni tí kò rí nǹkan wa gaàrí mu, bẹ́ẹ̀ ni ẹni tí kò tó àbúrrò olúwarẹ̀ lè máa búu kí ó máa ṣépè fún un. Bí ìwọ bá bẹ̀rẹ̀ síí rí nǹkan wọ̀nyí, ronú rẹ dáadáa, kọ ìwọ̀sí tí ó bá yẹ ní kíkọ̀, sì rọ́jú gba èyí tí ó bá yẹ láti gbà mọ́ra.
    “Máṣe gbagbe ohun gbogbo tí mo bá ọ sọ wọ̀nyí ìwọ ọmọ mi. Kí Ọlọ́run má kọ, àtúnrí, bí Olódùmarè kò bá kọ àtúnrí, a jẹ́ pé n ó tún ffi ojú mi rí ọ, ṣùgbọ́n ikú kìí dá ọjọ́, bẹ́ẹ̀ ni àrùn kìí dá o ṣù, Ẹlẹ́dàá ló mọ ọjọ́ àtisùn ẹni. A kìí mọ, bí o ba dé tí o bá sì gbọ́ pé mo ti kú, máṣe ba ara jẹ́, ṣu òṣùká pàtàkì kí o gbé ẹrù mi bí ọkùnrin. Ní gbogbo ìgbésí ayé rẹ tí ó bá sì kù, tọ́jú ìwà rẹ, máṣe bá ojú kòkòrò ṣe àjọpín, nítorí ojúkòkòrò ti lu òfin kẹẹ̀wá Olódùmarà, òun dàbí ọ̀mùtí ènìyàn tí ó ṣẹ̀ṣẹ̀ fẹ́ lọ mọ ìlú Èkó, tí o wọ reluwé, nígbà tí ó dé ibi tí à ń pè ní Ìdó, ó sọ̀kalẹ̀, ó kọjú sí Èkó, nígbà tí o sì dé o ń afá tí ó wà lórí omi ọ̀sà, o ń wo ìhín wo ọ̀hún, kò fi ojú sí ibi tí ó ń lọ, nígbẹ̀yìn, ó dúró, ó yọjú lórí afá, o tún ṣe, ó gun orí irin gíga tí wọ́n fi mú afá dúró, ó ń rẹ́rìn-ín lẹ́yìn náà, ó doríikodò, o ń fì dùgbẹ̀, ibi tí o ti ń fì dùgbẹ̀, ọwọ́ já, ó tàkìtì, ó di inú odò ẹja ríi, ẹja gbée mi ẹranko ńlá tún rí ẹjà, ẹranko ńlá ggbé ẹja mi, ejò ńlá mìíràn tún rí ẹranko, ejò ńlá tún gbé ẹranko mi, ẹja inú òkun wá bá ẹja inú ọ̀sà seré, ó rí ejò, ó tún gbé ejò mi, nígbà tí ó padà dé inú òkun, ó ti sanra, ẹja mìíràn tún rìí, ó tún gbé e mì, àsẹ̀yìnwá àsẹ̀yìnbọ̀ àwọn apẹja rí ẹja ńlá yìn, wọn pa á, wọ́n wọ́ ọ sí òkè, wọn mú ọ̀bẹ wọ́n la inú ẹja. Bẹ́ẹ̀ ni wwọ́n la inú ẹja tí wọ́n tún bá ẹja, ti wọn tún la inú ẹja tí eọ́n bá ejò, tí wọ́n la inú ejò tí wwọ́n bá ẹranko, tíi wọ́n la inú ẹranko tí wọ́n bá ẹja, tí wọ́n la inú ẹja tí wọ́n ba ọ̀mùtí ènìyàn tí ó ku giliti bí olójúkòkòrò tí o ń lẹ́pa ohun ìní ọmọnìkejì rẹ̀ tí ó sáré tí ó sáré títí tí ó fi ojú gún igi. Ssọ́ra nípa ojúkòkòrò, máa sá fún un, ó búru ju májèlé lọ.
    “Ọ̀rọ̀ mi kò ní jù báyìí lọ, mo fi ọ́ sí abẹ́ ìtọ́jú Ọlarun ọba, Ẹlẹ́dàá rẹ yóò máa bá ọ gbé ẹrù rẹ, Olódùmarè yóò taari bìlísì síwájú, Ọlọ́run yóò gbà ọ lọ́wọ́ àwọn abínúkú ẹni, bí o sì ti ń lọ, o kò ní bá eléṣù rìn, o kò ní bá akó-tirẹ̀-bá-tẹni ṣe àjọpín, Olódùmarè yóò gbà ọ́ lọ́wọ́ àgbákò, o kò ní bọ́ sọ́wọ́ tẹ̀ǹbẹ̀lẹ̀kùn, o kò ní pàdé ìjaǹbá, o kò sì níí rìn lọ́jọ́ tébi ń pa ọ̀nà láéláé. Ó dìgbà o, ó dìgbà o. Ó dìgbà, ọmọ mi.”
    “Báyìí ni bàbá mi sọ, nígbà tí ó dákẹ́ èmi náà bẹ̀rẹ̀ sí ọ̀rọ̀ i sọ mo ní: À! Bàbá mi, bí ẹ ti sọ̀rọ̀ jú, ẹ dẹ́rù bà mí lọ́pọ̀lọpọ̀, bí ikú bá jẹ́ aláàánu kò gbọdọ tíì ṣe bẹ́ẹ̀ mú yín lọ. Gbogbo ayé yín, èmi lẹ fi sìn. Gbogbo ohun ìní yín, èmi lẹ fi tọ́jú, kò sì sí nǹkan tó kù lóde ayé yìí tí ẹ kò fi kẹ́ mi. Amodi ní ìjọ́sí ń kọ́:- ọ̀nà wo ni n bá fi wà lóde ayé lónìí bí kò bá sí ẹ̀yín? A! Àmọ́di ńlá tí ó ń fẹ́ pa mí! – Tí òtútù ń pa mí,tí òógùn ń bò mí, igbá àyà mi rí gelete, inú mi ri ringinndin, ẹ̀rẹ̀kẹ́ mi ri jèkètè, eegun àyà mì ri kẹẹrẹ, orí mi ri palagun, egungun ìhà mi hàn ketekete, iṣan ara mi ri wọ́gọwọ̀gọ bí gbòǹgbò ojú ọ̀nà, ojú mi ri kuọkuọ bi eléèku, ẹsẹ téru, irun orí mi dàbí irun ara ajá eléèku, ẹsẹ mi rí tín-ín rín bí ṣaṣara ọwọ̀, ara mi ń wá rìrì bí àlòkù mọ́tò, mò ń mì fúkéfúké bí rọ́bà kẹ̀kẹ́ ara mi sì ń funfun bí ara aláboyún obìnrin : ìbànújẹ́ dé bá àwọn ará ilé wa, wọn ń sá kiri gọ́lọ́gọ́lọ́ bí ẹja inú omi, àwọn ènìyàn wa doríkodò bí ìmọ̀ ọ̀pẹ, ìyá mi ń rìn ká tìrònútìrònú, ilé wa sì dákẹ́ minimini bí ọ̀gànjọ́ òru.
    Ẹ̀yin bàbá mi, ẹ bẹ̀rẹ̀ sií wádìí ọ̀ràn yìí, nítorí ẹ kò mọ irú àìsàn tí ó déedéé kọlu mi, ẹ kò mọ irú ohun tí ó dé bá mi, yálà òkè-ilẹ̀ ni, wárápá ní, ibà ni, làkúrègbé ni, ọlọ-inú ni, aràn-àyà ni, ẹ̀yyìn dídùn ni tàbí ìgbẹ́-ọ̀rìn ni – gbogbo ìwọ̀nyí kò yé yín, àfi ìgbà tí ó wu Olódùmarè tí o fi oníṣègùn tòótọ́ hàn yín ni mo tó di ẹni ti ń ṣiré kiri.
    “Kí ni èmi ha tíì ṣe fún yín, ẹ jọ̀wọ̀ ẹ máṣe ronú ikú, bàbá mi: ẹ jẹ́ kí ń ṣísṣẹ́ kí n di ẹni ti ń lówó lọ́wọ́ ki n ra agbádá ńlá ki n gbé e fún yín, ki n fi dàńdógó pàtàkì bọ̀ yín lọ́rùn, ki n ṣe fún yín bí ọmọ tí í ṣe fún bàbá. Eléyìí ni ọ̀rọ̀ tí mo lè sọ fún yín, mo ṣetán láti lọ sí ibi tí ẹ rán mi, ẹ jẹ́ ki n lọ sílé kí n lọ máa múra.”
    “Báyìí ní mo sọ tí mo sì lọ sí ọ̀dọ̀ ìyá mi. Ìgbà tí ó di ọjọ́ kejì mo kó ẹrù mi mo kọjú sí ojú ọ̀nà, mo n lọ.
    “Fún odidi ọjọ́ mẹ́ta tí mo ti kúrò ní ilé, ọkàn mi kò kúrò lára bàbá mi, ṣùgbọ́n nígbà tí ó ṣe díẹ̀, mo bẹ̀rẹ̀ síí mú ọkàn kúrò ní ilé mò ń ronú ibi tí mo ń lọ. N kò lè ka ohun tí ojú mi rí tán ki n tó dé ọ̀hún nítorí n kò ì tíì rin irú ìrìn bẹ́ẹ̀ rí. Ojú ọ̀nà náà jẹ́ ojú ọ̀nà tí àwọn apànìyàn ti máa ń ṣe ọdẹ ènìyàn kiri, ṣùgbọ́n n kò nìkan rrìn rárá, bí n kò sì ti nìkan rìn yìí náà, a bọ́ sí ọwọ́ àwọn ọlọ́ṣà tó ìgbà mẹ́ta kí á tó dé ọ̀hún. Ní àkókò kan báyìí, méjìlá ni àwọn ọlọ́ṣà pa nínú wa.
    “mo sì dúpẹ́ lọ́wọ́ Ọlọ́run pé àsẹ̀yìnwá àsẹ̀yìnbọ̀ rẹ̀ mo dé ibi tí àbúrò mí wà lẹ́yìn oṣù kẹta tí mo ti kúrò ní ilé. Ṣùgbọ́n bí mo ti dé ọ̀hún ni ẹni ti mo wá lọ ti gbọ́ pé mo dé, ó sì sá bá oko lọ, mo wá àbúrò mi títí n kò rí i, nígbà tí ó pẹ́ ṣa mo gbúròó rẹ̀ pé ó wà lóko, mo sì fi ènìyàn ṣe ènìyàn wọ́n mú mi lọ. Ọlọ́run sì wá bá mi ṣe é wí pé ní ọjọ́ tí mo dé oko náà ẹ̀yìn ni ó kọ sí mi, kí ó sì tó yí ojú padà, mo ti sáré sí i, mo dí ì mu. Nígbà tí ó wo ojú mi, ó dùn ún, ṣìgbọ́n síbẹ̀síbẹ̀ ìfẹ́ tí ó ní sí mi kò kúrò níbẹ̀, Ó yípadà, ó dọ̀bálẹ̀ ó sì kí mi dáadáa. Èmi náà kíi, mo sọ oríkì síi, lẹ́yìn náà ó mú mi lọ sí ibi ti o ń gbé ó sì wá oúnjẹ fún mi.
    “Lálẹ́ ni mo tó sọ ohun tí mo bá wá pàtàkì fún un, mo sì bá a wí púpọ̀ pé ohun tí o ṣe kò dará. Kí a ma sa ba ọ̀rọ̀ náà gùn lọ títí, nígbà ti o tó bí oṣù kan tí mo ti dé ìlú náà, èmi àti àbúrò mi múra, ó di ilé.
    “Oṣù keje ti mo ti kúrò ní ilé ni mo tó padà dé, lọ́jọ́ kẹta tí bàbá mi sì kú ni mo dé ilé bí wọ́n ti sin òkú rẹ̀ tán gan-an ni.
    “Ìwọ ọ̀rẹ̀ mi, díẹ̀ ló kù kí ikú bàbá mi sọ mi di wèrè; fún odidi ọ̀sẹ́ mẹ́ta n kò mọ̀ bí ayé ni mo wà bí ọ̀run ni. Nígbà tí ó di kùtùkùtù ọjọ́ kan mo lọ sí ibojì bàbá mi, mo sọkún sii, mo ké lóhùn arò, mo ni ‘Ayé mi nìyí, bàbá mi, mo fi ọ́ sílẹ̀ ní ènìyàn, mo bá ọ ni ilẹ̀pa! Bàbá mi tí mo fi sílẹ̀ tì yípadà ó di ibojì! Ikú ti mu akíkanjú lọ! Ikú ti mú ènìyàn pàtàkì lọ! Alábàárò mi ti lọ! Ta ni ń bá fi inú hàn bí kò se bàbá mi! Ta ni ha kù bí aláfẹ̀yìn tì mi! Ta ní kù bí Olùdámọ̀ràn! Ta ni kin wọlé tọ̀ kin jẹun! Ta ni ki n wọlé tọ̀ ki ń sọ̀rọ̀ ẹ̀dùn ọkàn! Ta ni ki ń bá sọ̀rọ̀ lọ́gànjọ́ òru! A! Ikú! Ìwọ adánìlóró ẹ̀dá! Kí ni mo fi ṣe ọ́! Lọ kúrò lọ́dọ̀ mi, lọ kúrò lọ́dọ̀ mi, ìwọ ni ọ̀tá ogunlọ́gọ̀ ohun ẹlẹ́mìí tí Olódùmarè sọ lọ́jọ̀ sí orí ilẹ̀ ayé. Ìgbẹ̀yìn ewéko inú igbó, ikú ni; ìgbẹ̀yìn ejò afàyàfà, ikú ni; ìgbẹ̀yìn ẹyẹ ojú ọ̀run, ikú ni; ìgbẹ̀yìn àwọn ẹranko ẹlẹ́sẹ̀ mẹ́rin, ikú sì ni pẹ̀lú. Ọlọ́kàn líle ẹ̀dá ni ikiú jẹ́, kò ní àánú ẹnikẹ́ni, bẹ́ẹ̀ ni kìí pinnu kó bojú eẹ̀yìn lẹ́ẹ̀kan. Kí a sọkún kí ojú fọ́ kò kan ikú, kí á gbára sánlẹ̀ títí kò yíi lọ́kàn padà, kí á wọ aṣọ dúdú kò ṣe nǹkan fún un. Ikú kò náání ẹbọ,  kò bìkítà fún ṣìgìdì, bẹ́ẹ̀ ni ońdè àti òrùka kò ṣe é ní nǹkan. A! Ikú, kí ni ìwọ ha ṣe ni ọjọ́ ìgbẹ̀yìn rẹ! Múra, pa ilẹ̀ mọ́, máa dúró de ìdájọ́ ní ìgbẹ̀yìn ayé, àwọn ẹ̀dá alaàyè yóò mú ọ wá sí ìdájọ́ níwájú Olódùmarè ní ọjọ́ náà, eṣinṣin lásán yóò ro ẹjọ́ mọ́ ọ, èèrà yóò jẹ́rìí gbè ọ́ lẹ́sẹ̀, o kò sì níí rí ọ̀rẹ́ láàrin ènìyàn àti ẹranko: nítorí ìwọ ti ba onírúurú iṣẹ́ ọwọ́ Olódùmarè jẹ́, ìwọ ti gé ayé àwọn ẹja kúrú, o ti ba ìgbádùn àwọn kòkòrò jẹ́, ekòlò aláìmọ̀kan kiò sì kúrò lọ́wọ́ pàsán rẹ. Ọ̀pọ̀lọ àti akèré, ìgbín àti ìjàpá, àdán àti òwìwì, èkúté àti òkété, òjòlá àti àjànàkú – gbogbo wọ̀nyí ni yóò gbógun tí ọ́ ní ọjọ́ ìbẹ̀wò rẹ. A! Ikú, ìwọ ẹ̀dá aláìlàánú, mo fi ọ sílẹ̀ fún Ọlọ́run ọba.”
    “Báyìí ni mo wí ní tèmi tí mo kúrò ní ibojì bàbá mi tí mo wá sí ilé. Wọ́n ṣe òkú náà dáadáa, nítorí bí ó tilẹ̀ jẹ́ pé n kò fi ojú rí òkú náà kí wọ́n tó sin ín, síbẹ̀ àwọn àbúrò mi tí ó wà ní ilá wi fún mi pé àwọn ọmọlẹ́bí mú aṣọ wá ni oríṣìíríṣìí láti fi dìí, àti wí pé wọ́n pa ọ̀pọ̀lọpọ̀ ẹran. Èmi pàápàá bá ọ̀pọ̀lọpọ̀ agbọ̀n ẹ̀kọ ní ilé wọ́n sì lu ìlù fún ọjọ́ púpọ̀ ní ilé wa. Emi náà ṣe òkú bí ipá mi ti mọ, ṣùgbọ́n bí mo ti náwó tó, ọkàn mi kò kúrò lára bàbá mi, bí mo bá sì ń rẹ́rìn-ín lójú báyìí, ìbànújẹ́ á bo ìsàlẹ̀ inú mi bí ìkùùku. Bàbá mi ti pín ogún sílẹ̀ kí ó tó kú, ńitorí náà kò sí àríyànjiyàn nípa èyí nì. Wọn ìbá sì ṣú ìyá mi lópó fún ọ̀kan nínú àwọn ará ilé bàbá mi. Ṣùgbọ́n ìyá mi kọ̀, ó ni òun kò fẹ́ ẹnikẹ́ni mọ́ lóde ayé, òun ó jókòó nínú ilé bàbá mi kí òun máa tọ́jú wa. Èmi ni àkọ́bí, ìgbà tí bàbá mi sì kú yìí ni mo tó wá mọ̀ pé ohun tí àwọn àgbà ń fi ara gbà kìí ṣe kékeré, àti pé ẹrù asáa’jú wúwo ju irin lọ. Ohun gbogbo ti n kò ṣe rí ni mo di ẹni tti ń ṣe, èyí tí kò kàn mí rí di tèmi pàtàk[pi, mo di ẹni tí ń parí ìjà fún àwọn ará ilé wa.
    “Láti ọjọ́ tí ọ̀fọ̀ ńlá yìí ti ṣẹ̀ mi, n kò yé lá àlá rí bàbá mi, àfi bí ẹni pé ó wà láyé ni, èyí tí ó sì wá jọ mí lójú jù pátápátá ni pé, nígbà tí mo bá rí i lójú àlá n kò níí rántí pé o ti kú mọ́, a sì dàbí ẹni pé ó wà láyé ni. Lọ́jọ́ tí mo bá ti lá àlá báyìí, jíjí tí mo bá jí ẹkún ni mo máa ń sun.
    “Lẹ́jẹ́ kan mo ríi ó wọ ẹ̀wù agbádá dáradára kan báyìí, ara rẹ̀ sì dàbí ara ọmọ kékeré, ó lé wà gidigidi. Ó gbé dígí kan báyìí lọ́wọ́, ó sì fi hàn mi o ní ki n wo inú rẹ̀. Nígbà tí mo wò ó, mo rrí ojú ọ̀nà kan tí ó tóbi, tí ó gbòòrò tí o sì ń dán, apá ọ̀tún àti apá òsì dàbí ẹni pe idẹ ni wọ́n fi ṣe ojú ọ̀nà náà ní ìpẹ̀kun ọ̀nà náà mo rí ilé kan tí ó lẹ́wà, tí ó bàbí aafin ọba. Ṣùgbọ́n kí ènìyàn tó dé ibib dídára yìí, Olúwarẹ̀ yóò kọjá ọ̀nà burúku kan, mo sì rí àwọn ẹranko búburú gbogbo tí wọ́n dúró sí etí ọ̀nà búburú náà, tí wọ́n ń sọ́ ọ. Nígbà tí mo wo dígí náà dáadáa, bàbá mi bi mi ohun tí mo rí, mo sì sọ fún un. Lẹ́yìn náà, ó dáhùn ó ní, ‘Ayé rẹ ni ìwọ ń wò o ni, ìyà yóò jẹ ọ́ ní ìsáájú, ayọ̀ jẹ́ tìrẹ nígbẹ̀yìn, ṣùgbọ́n bí ìwọ bá ba ara rẹ jẹ́ lákòókòo ìyà, yóò ṣòro kí ayọ̀ pigbẹ̀yìn tó dé ọwọ́ rẹ.’
    ‘Báyìí ni bàbá mi sọ lójú àlá fún mi, oyíndayépọ̀ Ọkùnrin, bí ó sì ti wí bẹ́ẹ̀ tán ni mo tajì.
    Nígbà tí ó di ọjọ́ kan, lẹ́yìn òkú bàbá mi, bí mo ti múra tí mo ń fẹ́ lọ sí òde kan báyìí ni mo déédée’rí ìránṣẹ́ ọba tí ó wọlé wá bá mi. Lẹ́yìn tí a sì kí ara wa tán ni ó wí fún mi pé gba ni ó ránṣẹ́ pé ki n wa fi ojú kan òun ní wéréwéré. Eléyìí yà mí lẹ́nu nítorí n kì í dé ilé ọba tẹ́lẹ̀ bẹ́ẹ̀ ni kò sì sí ọ̀ràn tí mo dá, ṣùgbọ́n bàbá mi a ti má lọ sí ààfin lẹ́ẹ̀kọ̀ọ̀kan kí ó tó di pe títán dé bá a, nítorí òun àti ọba ìlú wa ti ń ṣe ọ̀rẹ́ tẹ́lẹ̀ kí ó tó di pé onítọ̀hún gun orí oyè.
    Mo wí fún oníṣẹ́ tí ọba rán wá wí pé kí ó máa lọ síwájú dè mi, àti pé mo ń bọ̀ lẹ́yìn rẹ̀, lẹ́yìn èyí, mo yi aṣọ mi padà: mo wọ àwọ̀tẹ́lẹ̀ fẹ́lẹ́fẹ́lẹ́ sí ìsàlẹ́, mo wa wọ tógò mi titun tí mo ṣẹ̀ṣẹ̀ dá lé e, lẹ́yìn èyí ní ni mo wa gbé ẹ̀wù agbádá ẹtù bàbá mi mo kìí bọ ọrun, mo sì mu ṣòkòtò ẹtù pẹ̀lú mo wọ̀ ọ́, mo wá dé fìlá abetí-ajá sán-ányán mi kan báyìí mo ta á hanha. Mo ṣẹ̀ṣẹ̀ ṣe òrùka góòlù kan, mo fii sí ọwọ́ òsì mi sí ọmọ ìka tí ó dúrò sí ipò kerín sí àtàǹpàkò mi. Lẹ́yìn náà ìyá mi wá mú ìbòrùn àrán rẹ̀ tuntun ó sọ ọ́ lé èjìká mi, mo sì tún wá mú sálúbàtà kékeré kan báyìí tí a fi awọ ejò ṣe mo kìí bọ ẹsẹ̀, mo so aago tí mo rà tí ìdálẹ̀ bọ̀ mọ́ ọrùn ọwọ́ mi òsì, mo mú ọ̀pá kan bàyìí tí mo ṣẹ̀ṣẹ̀ rà lọ́wọ́, mo sì wá mú ọmọdé kan lẹ́yìn, mo kọ orí sí ilé ọba, mo ń lọ.
    Bí mo ti ń rìn lọ inú èmi náà ń dùn, yíyẹ́ tí wọ́n sì ń yẹ́ mi sí, àfi bí ẹní pé mo jù báyìí lọ. Ogunlọ́gọ̀ àwọn tí kìí tíí bìkítà fún mi ni wọ́n ń dọ̀bálẹ̀ tí wọn ń wí pé, ‘kẹ́ ẹ pẹ́, kẹ́ ẹ pẹ́, tí èmi náà sì ń kí wọn, tí mò ń ṣe, ‘ọọkú’ bí àgbàlagbà. Òmíràn nínú àwọn obìnrin ilé wa tí wọ́n ń ta ọjà lóde a wá síwájú mi wọ́n á kúnlẹ̀ wọ́n á tú gèlè wọn, wọ́n á máa fi orí balẹ̀ wọ́n á máa yẹ́ mi sí.
    “Ìyàlẹ́nu ni ó jẹ́ fún mi nígbà tí mo yọ sí ọba tí ó sì dìde lórí ìtẹ́ lẹ́sẹ̀ kan náà tí ó wọ inú iyààrá rẹ̀ ṣùgbọ́n nígbà tí ó wá pẹ́ díẹ̀ tí ó padà dé ni àwọn ìjòyè rẹ̀ wí fún mi pé yíyọ tí mo yọ ní inú ẹ̀wù ẹtù tí mo wọ̀, mo jọ bàbá mi tó bẹ́ẹ̀ tí orí ọba fi wú, àti wí pé nítorí èyí nì ni ọba ṣe wọlé tí ó lọ sọkún nítorí kò gbọdọ̀ sọkún lójú gbangba.
    Nígbà tí ó dé tí ó jókòó lórí ìtẹ́, èmi wà lókèèrè nígbà tí ó jókòó tán, ó bẹ̀rẹ̀ ọ̀rọ̀ i sọ ó ni:
    “Súnmọ́ hùn-ín, ìwọ Ìrìnkèrindò ọmọ mí, mo Súnmọ́ iwájú ìtẹ́, mo dọ̀bálẹ̀, ọba sì tún ń bá ọ̀rọ̀ rẹ̀ lọ ó ní; 
    “Ìrìnkèrindò, èmi ni mo pè ọ́, o kú ìnáwó òkú bàbá rẹ, o kú àsẹ̀hìndè, kí Ọlọ́run jẹ́ kí ẹ́yìn rẹ̀ dára. Ó yà mi lẹnu bí bàbá rẹ ti ṣe ṣe bẹ́ẹ̀ kú nítorí ní kété ìgbà tí ó fi máa kú, ó wá sí ọ̀dọ̀ mi, ara rẹ̀ sì le dáadáa nígbà náà, a tilẹ̀ sọ̀rọ̀ tí ó pọ̀, àfi ìgbà tí ó sì tó ọjọ́ márùn-ún lẹ́yìn rẹ̀, tí wọ́n mú ọ̀fọ̀ rẹ̀ wá bá mi! – ikú rẹ̀ náà dún mi lọ́pọ̀lọpọ̀, nítorí oyíndayépọ̀ kò jẹ́ bẹ́ẹ̀ lára mi, kkìí fi ọ̀ràn mi ṣiré, bí ó ti wà ní ilé rẹ̀ nì, kìí ṣe kí ó ma wá bẹ̀ mí wò ni ààfin lẹ́ẹ̀kọ̀ọ̀kan tórí ìwọ̀nyí ni mo sì ṣe pe ìwọ ọmọ rẹ̀, Ìrìnkèrindò, lónìí wípé kí o má jẹ́ kí orúkọ ilé yín bàjẹ́ o. Ní ọjọ́ tí bàbá rẹ wá sí ìhín gbẹ́yìn, ó kó ó rò, bí ó ti jẹ́ pé ó ń ṣe sí òun, tí ó ń hùwà ọmọ dáadáa, tí ó fẹ́ràn òun dé góngó tí òun náà sì fẹ́ràn rẹ. Ó wí fún mi pẹ̀lú bí ó ti jẹ́ pé gbogbo ọgbọ́n imì òun, òun kò fi ọ̀kan pamọ́ fún ọ, ó sì tún wí fún mi pẹ̀lú bí ó ti ṣe jẹ́ ohun ẹ̀dùn ọkan rẹ, ìwọ Ìrìnkèrindò pé o kò lè bá àwọn Àkàrà-oògùn lọ sí Òkè Láńgbòdó tí wọ́n lọ láòpẹ́ yìí, nítorí ibib ti òun rán ọ, àti pé nígbà tí o bá ti ibẹ̀ dé, ọkàn rẹ yóò túbọ̀ gbó láti ṣe bí àwọn ẹgbẹ́ rẹ ti ń ṣe. Nísisì yìí wàyí, Ìrìnkèrindò; ọ̀ràn mìíràn ti dé ilẹ̀ o, bẹ́ẹ̀ ni bí bàbá rẹ bá wà láyé, òun ni n bá rán ni iṣẹ́ náà kí ó lọ ṣeé fún mi. Eléyìí náà ni yóò sì fi hàn gbogbo ènìyàn irú ọmọ tí ìwọ yóò jẹ́, yálà bí ó bá ni lè tó ẹrù bàbá rẹ ẹ gbé, tàbí bẹ́ẹ̀ kọ́, bẹ́ẹ̀ ni Oyińdeyépọ̀ bàbá rẹ kìí ṣe kékeré ọkùnrin.
    Iṣẹ́ tí mo ń fẹ́ rán ọ náà nìyí, mo fẹ́ kí o wá ṣe asáájú àwọn ọ̀dọ̀ mìíràn, kí ẹ wa lọ sí Òkè Ìrònú, ti ń bẹ nínú Igbó Elẹ́gbèje, kí ẹ wá lọ ká èso igi Ìrònú fún mi wa. Igi Ìrònú ni ó fún ìlú náà lórúkọ, abamì igi ni igi Ìrònú, bàbá mi sì ti ń sọ̀rọ̀ rẹ̀ fún mi kí ó tó di pé títán dé báa, tí èmi wá gun orí oyè. Bí ènìyàn bá gbin igi náà sí orí omi ní ìlúkílùú ẹnikẹni tí ó bá mu nínú omi ibẹ̀ yóò di ọlọ́gbọ́n pátápátá. Bẹ́ẹ̀ ni kí ni gbòǹgbò ìgbéga ayé pátápátá? Mo ṣe bí ìrònú ni. Àìronú níí’mú kí ènìyàn jalè, ti ń mú kí ènìyàn ṣèké, tí ń mu kí ènìyàn ṣáá tá ọmọ nìkejì, tí ń mú kí ènìyàn rẹ̀ ọmọnìkejì jẹ, ìrònú ni ó wà ni ìdí ẹ̀rọ mọ́tò, òun ni gbòǹgbò reluwé, òun ni ọmọ-ènìyàn fi ń fò lójú ọ̀run, ìrònú ni pàtàkì ohun ìjà oníṣègùn, òun ni ó wà ní idi egbòogi, paríparí gbogbo rẹ̀, bí ènìyàn bá wà tí ó wí pé kò sí nǹkan tí Olódùmarè lè ṣe, aláìronú ni. Agbára ìrònú pọ̀, òun ni ìyàtọ̀ tí ó wà láàrin àwọn ọmọ ènìyàn àti àwọn ọmọ ẹranko. Nítorí náà, Ìrìnkèrindò, ìwọ ọmọ Oyíndayépọ̀, bá mi wá èso igi ìrònú lọ.’
    Báyìí ni ọba sọ, mo sì fetísílẹ̀ mo gbọ́ gbogbo ọ̀rọ̀ náà tán pátápátá, nígbà tí ó parí ọ̀rọ̀ rẹ̀, mo dáhùn mo ni:
    Kábíyèsí, kí adé pẹ́ lórí, kí bàtà pẹ́ lẹ́sẹ̀, mo gbọ́ gbogbo bí ẹ ti wi, orí ni alákòóso ara, ọba sì ni olórí ìlú, ẹ̀yin ni olórí àwa. Bí ọwọ kò sí ti gbọdọ̀ ṣe àfojúdi sí orí, tí ẹsẹ̀ kò gbọdọ̀ wí pé òun kò sí lábẹ́ ààbò rẹ̀ ni n kò to ẹni ti ń ṣe orí kunkun sí yín. Kábíyèsí, mo fẹ́ kí ẹ mọ̀ láti òní lọ pé kìí ṣe ẹni tí ó bá fẹ́ ìyá ẹni nìkan ni bàbá ẹni, kìí ẹni í ó bá sì jẹ́ ìyàwó bàbá ẹni nìkan níí jẹ́ ìyá, baba ẹni lè jẹ́ ọ̀kan, ìyá ẹni lè jẹ́ ọ̀kan, bàbá ẹni lè jẹ́ méjì, ìyá ẹni sì lè jẹ́ méjì, wọ́n lè ju méjì lọ pẹ̀lú bẹ́ẹ̀ ni a kò ṣàì rí elòmíràn nínú òde ayé tí bàbá rẹ̀ kú ṣùgbọ́n síbẹ̀ tí ó dúró bí aláìní baba, nítorí wí pé, ìbáà ṣe ará ìlà oòrùn, ìbáà ṣe ará ìwọ̀ oòrùn, ẹni tí ó bá fẹ́ràn ẹni ni bàbá ẹni. Kábíyèsí lóòótọ́ ni bàbá mi kò sí nínú ayé mọ́, kí ọba kí ó pẹ́, mo mọ̀ pé ẹ tó baba fún mi.
    Nípa ti ibi tí ẹ ní ki n lọ, n ó lọ. Ìgbà tí mo bá wí pé n kò lọ, ta ni ki n wí pé o bí mi! Mo fẹ́ kí tajá tẹran jákèjádò ilẹ̀ yìí lónìí mú u kúrò lọ́kàn wọn bí wọ́n bá ní èrò wí pé nítorí Oyíndayépò kú, iná ìfé wa kú, àti nítorí Oyíndayépọ̀ ṣe aláìsí, òṣùpá ilé wa wọ òòkùn, irọ́ mà ni o, kábíyèsí, irọ́ mà ni o, bí Oyíndayépọ̀ bá kú Oyíndayépọ̀ ma sì ń bẹ o. Bàtà tí bàbá mi fi sílẹ̀, mo ti pinnu àti fi ẹsẹ̀ mi sí i, ọ̀nà tí ó ti ń tọ̀ rí, mo ti pinnu àti máa tọ̀ ọ́, bẹ́ẹ̀ ni mo sì ti ṣu òṣùká bàrìbà sílẹ̀ tí n ó fi gbé ẹrù bàbá mi. A! Ó mà ṣe o, Oyíndayépọ̀ ṣe bẹ́ẹ̀ ó lọ, baba mi ṣe gudugudu méje fún mi, ó ṣe gudugudu méje fún mi, Oyíndayépọ̀ baba mi, baba mi, baba mi.
    Kábíyèsí, mo fẹ́ kí ẹ ṣe kiní kan fún mi. Mo fẹ́ kí ẹ yan ènìyàn pàtàkì kan tẹ̀lẹ́ mi kí a yí gbogbo agbegbe lọ kí á kéde ìrìnàjò sí òkè Ìrònú ti ń bẹ nínú Igbó Elégbèje. Ó yẹ kí a sì tètè lọ pẹ̀lú nítorí ọ̀pọ̀lọpọ̀ àwọn ọdẹ ni wọn tì bá Àkàrà-oògùn lọ. Lẹ́yìn eléyìí pẹ̀lú mo fẹ́ kí ẹ yan àwọn ènìyàn Sàǹkòsàǹkò kí ẹ rán wọn lọ sí ọ̀dọ̀ ọba alágbára ibòmíràn gbogbo kí ẹ wí fún wọn nípa ọ̀ràn irìnajo náà kí wọ́n ba à rán àwọn ọdẹ gbogbo jáde. Bí ẹ bá ti ṣe ìwọ́nyí fún mi, inú mi yóò dùn gidigidi nítorí àwọn ọdẹ tí wọ́n ti fi orí mulẹ̀ ní ìkọ̀kọ̀ ni a ó wú jáde. Ìgbà tí a bá ti ṣe ìwọ̀nyí tán èyí tí ó kù kò ní ju kí á dá ọjọ́ lílọ wa kẹ́ ẹ gbó kẹ́ẹ tọ́ o.
    Báyìí ni mo sọ fún ọba, inú rẹ̀ náà sì dùn sí mi, ó wò mi, ó bú sí ẹ̀rín. Ó ni, ‘A kàn ń sọp pé Oyíndayépọ̀ lágbára ni, eléyìí máa ṣe ju Oyíndayépọ̀ lọ.’
    Lẹ́yìn èyí, ọba ni kí wọ́n fún mi ni oúnjẹ, wọ́n sì fún mi. Lẹ́yìn náà ó ní kí wọ́n mú ọtí jáde, wọ́n kó ìgò méjì jáde, ọba pàápàá ni ó sì bu ọtí náà, kì n má fa ọ̀rọ̀ gùn lọ títí ṣá, a parí ìgò méjì yìí ki n tó kúrò ní ààfin, ojú mi ń pọ́n ṣẹ̀ẹ̀, èmi náà ta fìlà mi han ha mo ń ta ráńgọ́ ráńgọ́ lọ.
    Jíjáde tí mo jáde ṣe ni mo rí onílù tí o ń rékọjá lọ mo bá ní kí ó máa lu ìlú tẹ̀lé mi. O n lu ìlù èmi náà sì ń jó lọ. Àwọn ọ̀rẹ́ àti ojúlùmọ̀ pẹ̀lú àwọn ìbátanmi gbogbo ti wọn gbúròó mi ni wọ́n tú jáde tí wọ́n dàpọ̀ mọ́ wa ttí a jọ ń jó lọ, ìgbà tí mo sì fi máa dé ilé, àwọn ènìyàn pọ̀ lọ bẹẹrẹ, mo náwó púpọ̀ lọ́jọ́ yìí, ọjọ́ ìdárayá ni.
    Nígbà tí ó di ọjọ́ keje ni ọba ránṣẹ́ wá tí o ni òun ti rí ẹni ti òun ó fi lé mi lọ sí ìgbèríko àti pé ki n jẹ́ kí òun mọ ìgbà tí yóò dẹ̀ mi lọ́rùn àti lọ. Mo dá ọjọ́ méje fún ọba.
    Nígbà tí ọjọ́ pé, èmi àri ìránṣẹ́ ọba múra a yí agbègbè lọ. Bí a tí ń ti ìlú dé ìlú ti ìletò dé ìletò ni wọ́n ń gbà wá tọwọ́tẹsẹ̀ tó bẹ́ẹ̀ tí a kò fi ẹnu kan oùnjẹ tí a mú lọ tí a fi dé. Ìrìnàjò wa náà sì nì èrè gidigidi.
    Àkókò yìí ni a rí abàmì ẹ̀dá kan báyìí mú bọ̀ orúkọ ẹni ti ń jẹ́ Ìbẹ̀ǹbẹ́-Olókùnrùn tí ilé rẹ̀ n bẹ ní ipàlàpálá òkúta. Èmi nìkan ni ó lọ sí ibi tí mo ti ri i. Nígbà ti a dé ìlú kan tí wọ́n wí fún mi pé etí ibẹ̀ ni ọkùnrin náà ń gbé, mo wáa lọ, èmi náà sì múra gidigidi kín tó lọ, wọ́n fi ọ̀nà inú igbó ti o ń gbé hàn mí, ó jẹ́ ojú ọ̀nà oko, nígbà tí mo sì rìn tó bí wákàtí méjì, ẹni ti ó ń ṣe amọ̀nà mi fi ojú ọ̀nà kékeré kan hàn mí tí ó yà ní apá òsì báyìí, ó dàbí ọ̀nà àwọn ọdẹ, ó bá inú igbó lọ. Ó kílọ̀ fún mi kí ó tó lọ pé ki n sọra abàmì ẹ̀dá náà nítorí kí ó má ba à pa mi jẹ nítorí Ìbẹ̀ǹbẹ́-Olókùnrùn ni ó le jéun ju gbogbo ẹ̀dá tí ń bẹ ni orí ìlẹ̀ ayé, òun ni o sì lè mu omi ju gbogbo wọn lọ. Bí o tì wù kí ó jẹun to kò níí yó bí ó sì mu omi odò gbẹ kò ní ní ìtẹ́lọ́rùn, abàmì ẹ̀dá pátápátá gbáà ni. Báyìí ni ìtàn rẹ lọ: kí ó tó kúrò ní òde ọ̀run wá sí aye o ti lọ wọ ẹ̀wù àìkú ni òde ọ̀run láìsí àṣẹ Olódùmarè níbẹ̀, ó jii wọ̀ ni, nígbà tí ẹ̀dá tí ó wà ní ìkáwọ́ ẹ̀wù àìkú kò sí níbẹ̀, orúkọ ẹni ti ń jẹ ògbódògo, bẹ́ẹ̀ ni ó wá sí ilé ayé, bí o si tilẹ̀ jẹ́ pé ènìyàn ni o bíi. Síbẹ̀ kò le kú mọ. Ṣúgbọ́n ìgbá tí ó tún dé ilé ayé ìwà rẹ̀ kò fii sílẹ̀. Ní ìsáájú pátápátá. Nígbà tí Olódùmarè ṣẹ̀ṣẹ̀ dá àwọn ọmọ ènìyàn sí òda ayé ti ẹ̀sẹ̀ kò ì tíi sí àwọn ará òde ọ̀run a máa wá ba àwọn ará odee ayé ṣiré wọn a jọ máa ṣe àríyá pọ̀ ni.
    Ìgbà ‘ti ó di ọjọ́ kan Ìbẹ̀ǹbẹ́-Olókùnrùn ṣe ìpàdé ńlá kan tó o pe ará ayé àti ará ọ̀run wá jẹun, nítorí ẹran tí o rí kò tó, ó pa àrẹ̀mọkùnrin rẹ̀ ó dín in ní ata, nítorí ọtí ti ó rí kò sì tó, ó pa àrẹ̀mọbínrin rẹ̀ o rọ ẹ̀jẹ̀ rẹ̀ si inú ìgò, ṣùgbọ́n nígbà tí àwọn ará òde ọ̀run dé, wọ́n mọ ohun tí ó ti ṣe, wọ́n bá ṣẹ èpè fún un pé títí ọjọ́ ìrònúpìwàdà rẹ̀, bi ó ti wù kí ó jẹun tó ko níí yó mọ́, bí ó sì mu omi odò gbẹ kò ní ní ìtẹ́lọ́rùn, ìdí rẹ̀ sì nì yí tí o fi di abàmì ẹ̀dé bẹ́ẹ̀ kalẹ̀ láti ọjọ́ náà wá.
    Nígbà tí mo bá a, ìbàǹtẹ́ nìkan ni ó sán mọ́ ìbàdí, òkú àgbọ̀nrín méjì ni mo sì bá níwájú rẹ̀ tí ó n jẹ wọn. Ìgbà tí mo dé etí ọdọ rẹ̀ mo pe ògèdè síi kí inú rẹ̀ bà le rọ̀ sí mi, lọ́yìnn náà mo ni:
    ‘Ìbẹ̀ǹbẹ́-olókùnrùn o kú iṣẹ́ o’- kò tilẹ̀ wo apá ọ̀dọ̀ mi, ounjẹ ti wọ̀ ọ́ lára ṣe ni ó tẹ orí mọ́ oúnjẹ koko, èmi náà sì mú sùúrù díẹ̀ sí i. Ìgbà tí mo ri i pé ó jẹ odidi kan tán mo pè é ni èèkejì: ‘Ìbẹ̀ǹbẹ́-olókùnrùn kú iṣẹ́ o- Òun náà wá wo apá ọ̀dọ̀ mi o fi imú dá mi lóhùn ó ni ; hòo, ó tún bẹ̀rẹ̀ síi jẹ àgbọ̀nrín kejì lọ. Ìgbà tí ó parí àgbọ̀nrín kejì ni o tó wa wò mí dáadáa tí ó dáhùn tí ó wí pé: ‘Kí lò ń wa?’Èmi náà si fèsì mo ní, ìwọ ni mò ń wá, ìwọ ni mo tọ̀ wá gán-an, ọba ìlú mi lo sì ni ki n lọ pè ọ́ wa, nítorí kí a bà jọ lọ sí ìrìn àjò kan. Ní ìrìnàjò yìí, a o dé ìlú kan ní ibi tí àwọn ẹranko ń gbé tí ó jẹ ìlú wọn gan-an, ibi tí ìwọ ó ti máa rí to àádọ́ta àgbọ́nrín fún oúnjẹ àárọ̀, ọgọ́ta ìmàdo fún oùnjẹ ọsán, àti ẹ̀ẹ́dẹ́gbẹ̀ta kọ̀lọ̀kọ̀lọ̀ fún ounjẹ alẹ́. Èyí nì ọ̀kan; lọ́nà kejì, a ó lọ sí òkè Ìrònù ti ń bẹ nínú Igbó. Elégbèje ko sì sí àníàní pé bí a bá ti lè ká ọ̀kan nínú èso igi ìrònú jẹ ọ̀nà àti wò ọ́ nínú àìsàn jẹunjẹun yìí kò ní ṣàì yé ni, ohun tí mo bá wá nì yí, Ìbẹ̀nbẹ́-olókùnrìn, ọkùnrin, o kú u jíjẹ, o kú u mímu.
    “N kò ní jù báyìí lọ. Wéré tí ẹ̀dá yìí ti gbúròó oúnjẹ di dídé lo dìde tí o tẹ̀lé mi tí à ń kó rẹirẹi lọ, bẹ́ẹ̀ náà lo sì ń bá wa kiri títí a fi padà dé ìlú wa. Ìgbà tí mo dé ilé, ìyá mi tún ti ku.”
    Báyìí ni àlejò mi sọ ìtàn ara rẹ̀, ìgbà tí ó sì fi máa sọ ọ́ dé ibi tí a dé yìí, ilẹ̀ ń ṣu, mo bá dámọ̀ràn pé kí a fi ìyókù sílẹ̀ di ọjọ́ kejì kí á tó tún máa bá ọ̀rọ̀ wa lọ.
















Ìbẹ̀rẹ̀ Ìrìnàjò Sí Òkè Ìrònú tí ń Bẹ nínú Igbó Elégbèje
N
í òwúrọ̀ ọjọ́ kejì, kò pẹ́ púpọ̀ tí mo lọ̀ kí àlejò wa yìí tán tí wọ́n fi wí fún mi pé oúnjẹ ti ṣetán, gbogbo wa lọ sí tábìlì, a jẹun.
    Iyàlẹ́nu ló jẹ́ fún mi pé bí ó tiẹ̀ jẹ́ pé n kò sọ fún púpọ̀ nínú àwọn ọ̀rẹ́ mi nípa ọkùnrin náà tó wọ̀n-ọnnì, síbẹ̀ ogunlọ́gọ̀ àwọn ènìyàn ló ti gbọ́ nípa ọkùnrin náà, kí o sì tó di pé a jẹun àárọ̀ tán lọ́jọ́ náà àwọn ènìyàn ti rọ́ dé ilé wa.
    Bí a ti jẹun tán ni mo kó àwọn ohun ìkọ̀wé jáde tí mo bẹ̀rẹ̀ iṣẹ́, òun náà sì bẹ̀rẹ̀ ọ̀rọ̀ i sọ ó ni:
    “Ẹyin jànmọ́ọ̀ọ̀, mo kii yín ẹ kú ìjókòó o. Inú mi dún púpọ̀ bí mo ti ri yín yìí. Dájúdájú púpọ̀ nínú yín ni kò mọ̀ mi tẹ́lẹ̀ rí, bí n kò bá sì níi purọ́, ẹ̀yin náà ṣàjèjì sí mi. Lóru ìjẹta mọ́jú àná ni mo dé si ìhín, àti ìgbà tí mo ti dé ni a sì ti bẹ̀rẹ̀ iṣẹ́, iṣẹ́ la fi gbogbo àná ṣe, a ṣiṣẹ́ títí ilẹ̀ fi ṣu ni èyí kò sì fún ni láyè àti jáde rárá, bí kò bá sí bẹ́ẹ̀ ni, a bá ti fi ẹsẹ̀ ba púpọ̀ nínú ilé yín. Ẹni ti ó bá rí ọ̀rẹ́ mi yìí, ó yẹ kí olúwarẹ̀ kíi dáadáa, Ọmọlúàbí ni. Láti ìjẹta tí mo ti de síhìn-ín lo ti bẹ̀rẹ̀ síi náwó fún mi, òun àti ìyàwó rẹ̀ kò tilẹ̀ jẹ ki n mọ̀ pé mo kúrò nílée rárá, nítorí náà, mo fẹ́ kí ẹ bá mi dúpẹ́ lọ́wọ́ wọn dáadáa.”
    Báyìí ni ọkùnrin náà sọ, àwọn àlejò wọ̀n-ọn nì sì dúpẹ́ lọ́wọ́ mi, lẹ́yìn náà o tún ń bá ọ̀rọ̀ rẹ̀ lọ ó ni:
    “Mo ti sọ lánà-án bí o ti jẹ́ pé ọba ìlú wa rán mi ní iṣẹ́ wí pé ki n ṣe olórí àwọn ọdẹ pàtàkì ti wọn n lọ sí ìlú pàtàkì kan ti orúkọ rẹ̀ ń jẹ òkè Ìrònú níbi tí wọn o ti ká èso Ìrònú lórí igi ìrònú nínú Igbó Elégbèje. Òkè Ìrònú ń bẹ létí odi ọ̀run. Mo wí lánà-án pẹ̀lú bi èmi àti ìránṣẹ́ ọba yi gbogbo àgbègbè lọ tí à ń wá àwọn ènìyàn pàtàkì kiri, mo sì tún wi pẹ̀lú bí a ti ṣe rí abàmì ẹ̀dá kan mú bọ̀ orúkọ ẹni ti ń jẹ́ Ìbẹ̀ǹbẹ́-olókùnrùn ti ó jẹ́ ẹni ti o le jẹun júlọ lórí ilẹ̀ ayé. Mo fẹ́ kí a máa bá ìtàn náà lọ.
    “Kìí ṣe Ìbẹ̀nbẹ́-Olókùnrùn nìkan ni a rí mú bọ̀. Ọkùnrin kan báyìí bá wa bọ̀ tí orúkọ rẹ̀ ń jẹ kùmọ̀dìran, bẹ́ẹ̀ ni ènìyàn pàtàkì ni, ó jẹ ẹnìkan tí ìṣẹ̀da tirẹ̀ yàtọ̀ gbáà, bí ènìyàn kò bá lùú ní kùmọ̀ dáadáa lẹ́yìn ọrùn ara rẹ̀ kìí le. Ọ̀ràn dandan sì ni pé bí ó bá ti jí ní kùtùkùtù òwúrọ̀, ẹnìkan níláti nà án ní kùmọ̀ mẹ́fà lẹ́yìn ọrùn, kí o nà án ní mẹ́fà ní ìbàdí kí ó sì kàn án ni ẹ̀sẹ̀ mẹ́fà ni igbá àyà kí ó tó jẹun, bí kò bá sí bẹ́ẹ̀ ara kùmọ́ddìran kò níí le lọ́jọ́ náà, a ní orí ń fọ́ òun a ní inú ń run òun, a sì bẹ̀rẹ̀ síí ṣe bí arúgbó kiri.
    “Àwọn òbí rẹ̀ ló kúkú jẹ́ kí ó rí bẹ́ẹ̀, ìtàn ọkùnrin náà yóò sì fi hàn yín ohun tí ó jẹ́ kí ìṣẹ̀dá tirẹ̀ kúkú yàtọ̀ tó bẹ́ẹ̀.
    “Ní ayé àtijọ́, àwọn ẹranko a máa sọ ara wọn di ènìyàn, wọn a sì máa wá sí ọjà láti ra oúnjẹ won á bọ àwọ̀ ara tìwọn sílẹ̀, wọn a bẹ̀rẹ̀ sí í tọr\p ẹ̀yà ara ènìyàn kiri lọ́wọ́ àwọn iwin inú igbó ti ẹ̀yà ara wọn dàbí ti ènìyàn wọn a máa tọrọ lóríṣìíríṣìí ni, wọn á gba apá lọ́wọ́ ẹnìkan, wọ́n á gba ẹsẹ̀ lọ́wọ́ ẹni kejì wọ́n á gba orí lọ́wọ́ ẹnì kẹta, ìgbà tí wọ́n bá to ìwọ̀nyí jọ wọ́n á dàbí ènìyàn gidi gan-an.
    Nigbà tí ó di ọjọ́ kan, erin wá gẹ́gẹ́ bí ọkùnrin ẹkùn sì wá gẹ́gẹ́ bí obìnrin, wọ́n rí ara wọn, wọ́n fẹ́ ara wọn. Erin tí ó jẹ́ ọkùnrin gba ilé kan ó ń sánwó o ṣooṣù lé e lórí ibẹ̀ ni àwọn méjéèjì sì ti máa ń pàdé lọ́jọ́ mẹ́sàn-án mẹ́sàn-án ọjọ́ ọjà. Àdéhùn wọn kò yẹ̀ fún odidi ọdún kan gbáko èkíní kò mọ̀ pé ẹranko ni èkejì, ó sebí ènìyàn ni kí a ma sa fa ọ̀rọ̀ gùn lọ títí, ẹekùn lóyún fún erin, wọ́n bí Kùmọ́dìran. Ó jẹ́ arẹwà ènìyàn, ó ga, ó sígbọnlẹ̀, ó sì lágbára tó bẹ́ẹ̀ ti n kò tii gbọ́ pé ẹnìkan fi ẹ̀yìn rẹ balẹ̀ níní ìjàkadì rí. Ọwọ́ rẹ̀ gùn, nítorí baba rẹ̀ nì o ti ọwọ́ jọ ṣùgbọ́n yyíyára ìyá rẹ̀ ló mú lóòótọ́ ẹni tí ó bí ni là á jọ, Kùmọ́dìran jọ àwọn òbí rẹ̀ gan-an. Ó jẹ́ ẹni ti o ẹni tí ó mọ ọdẹ i ṣe púpọ̀, nítorí bí ó ti n fi ìbọn pa ẹran náà ni o ń fi ọwọ pa, ti ó tún n fi ẹesẹ̀ pa, nítorí ẹsẹ̀ rẹ̀ tóbi díẹ̀, o fi jọ bàbá rẹ̀, bẹ́ẹ̀ ni ọ̀rọ̀ ọkùnrin náà rí.
    Ẹnì kẹta tí o tún jẹ́ pàtàkì tí a rí mú bọ̀ ni ẹni tí oríkọ rẹ̀ ń jẹ Ayédèrú-ẹda ti o ń gbé ìletò kan lẹ́bàá ìlú wa, òun ni o ń fẹ́ obìnrin kan báyìí ti ó ń jẹ Inúdiméjì tí i máa ń gbé ilé Ìbẹ̀rù parapọ̀. Ní àkokò tí a dé ìletò yìoí ní iná kan bẹ́ sílẹ̀ nínú ilé Ìbẹ̀rùàrapọ̀ tí ó jó ilé náà kanlẹ̀ ko. Ṣíbẹ̀ Àyédèrú=ẹ̀dá ṣe ìtọ́jú wa tó bẹ́ẹ̀ ti n kòì tíí rí ẹni ti ó tọ́jú ènìyàn tó bẹ́ẹ̀ rí. lọ́jọ́ tí a dé ibẹ̀ gan-an, àpótí ọti kan ló wá gbé fún ni, ó sì fi màlúù méjì lé e. Lọ́jọ́ kejì, o fi ẹrù iṣu méjìlá ránṣẹ́ pẹ̀lú ṣago ẹmu ogidi mẹ́wàá, ó gbé àpò ìdọ̀họ gaàrí kan, àpó èlùbọ́ méjì, garawa epo mẹ́jọ pẹ̀lú àpó iyọ̀ ńlá kan. Olówó ni ọkùnrin náà ó sì ní tó ilé méjì sí ìletò yìí, ọ̀kan nínú ilé náà lo ń gbé nígbà tí a báa, gbogbi nǹkan ti o fi ń rránṣẹ́ si wa wọ̀n-ọnnì ọkùnrinn kan báyìí tí orúkọ rẹ̀ ń jẹ́ Ojuayédùn lo ń tẹ̀lé wọn wá, òun ni olórí àwọn to ń ṣiṣẹ́ lábẹ́ Ayédèrú-ẹ̀dá.
    “Ìnáwó tí Ayédèrú-ẹ̀dá ṣe fún wa ni àkókò yìí pọ̀ tó bẹ́ẹ̀ ó sì jọ mi lójú tí mo fi pinnu pé òun ni yóò jẹ́ ìgbá kejì mi nígbà tí a ba n lọ sí òkè Ìrònú nínú igbó Elégbèje.
    Ẹ máṣe gbàgbé pé lẹ́yìn tí ọba ran awa kí a wá àwọn alágbárta gbogbo lọ sí àgbègbè ìlú wa ó tún rán àwọn mìíràn lọ sí ọ̀nà tí ó jìnà sí ọ̀dọ̀ àwọn ọba ńlá gbogbo. Ìgbà ti àwọn wọ̀nyí máa padà dé, tti ń ṣe ọdẹ ki ìyá mi tó wọlé ọkọ àwọn arìnrìn àjò ti wọ́n ti rin tí ojú wọn ti dá ṣákáṣáká, àwọn arúgbó tí ojú wọn ti rí abàmì nǹkan nínú ayé, àwọn amòye tí ọgbọ́n ti fi agbárí wọn ṣe ibùjójòó, àwọn jagun jagun àti alágbára gbogbo, adáhunṣe àti ẹlẹ́bọlóògùn, gbajúmọ̀ àti bbọ̀rọ̀kìnní, àwọn ọmọ tálákà àti àwọn ọmọ olówó- gbogbo wọn ni wọ́n pé sí ìlú wa; àkókò pàtàkì ni.
    “Nígbà tí gbogbo wa pada dé pátápátá láti ibi tí ọba rán wa ni ó sọ fún mi pé kí á dá ọjọ lílọ wa a sì dá itadógún. Nígbà tí a dá ọjọ́ tán báyìí, ọba bẹ̀rẹ̀ síi ṣe ìtọ́jú mi ni onírúurú ọ̀nà, ó fún mi ni àpò owó kan láti fi ṣe ìpèsè ìrìnàjò náà, mo di ẹni tti ń wọlé tí ń jáde ni ààfin ọba. Ọwọ́ epo ni aráyé ń ba ni la, wọn kì í bá ni la ọwọ́ ẹ̀jẹ̀, ò ṣì ní ń jẹ ‘Ta ni mọ̀ ọ́’, owo ni ń jẹ́ ‘Mo bá ọ tan’. Nígbà tí àwọn ará ìlú wa rii pé mo ń ṣe bi iré bi iré mo ń di ènìyàn pàtàkì ni wọ́n ti bẹ̀rẹ̀ síí wọ́ wá sí ilé mi, ti wọn ń ṣe ọ̀rẹ́ mi, àwọn ìbátan wa gbogbo ti a sì ti sọnù rí ni ọ̀ràn yìí wú jáde tí wọ́n fi ara wọn hàn bí ará ilé mi bí àwọn ẹ̀gbọ́n mi ti ń bbí sii, ni àwọn àbúrò mi ń lé  síi, àkókò náà ni mo sì mọ̀ bí bàbá ńlá baba mi ti ṣe ba ìyá ńlá ìyá ẹelòmíràn tan. Ní àkókò yìí n kò wá òògùn tí mo fi ń rii, wọn ń múu wwá bá mi ni: mo ni òrùka idẹ àti ti irin, mo ní òrùka òjé àti ti bàbà, bẹ́ẹ̀ ni onírúurú ońdè ní ń bẹ ní ìbàdí mi: nítorí mo fi awọ erin ṣe ońdèe, mo fi ti ẹkùn ṣe mo sì fi ti ìjímèrè ṣe pẹ̀lú. Mo ṣe ọmọ owú ni àgbẹ̀dẹ mo sì ṣe ẹ̀mú mo rẹ wọ́n ni òògùn mo so wọ́n mọ ìdí mi, mo mú ìwo àgbáńréé, mo sọ ọ di àpótí mo kó òògùn kún inú rẹ̀ bámúbámú. Ọṣẹ òògùn mi kò ní iyr, àgúnmu ko ṣe e kà , mo sín gbẹ́rẹ́ ẹ̀rẹ̀kẹ́, mo sin si àtẹ́lẹwọ́, mo sin sí àtẹ́lẹsẹ̀, mo sín sí ori ọmú, mo sin sí orí ìdodo, mo sín sí ihò imú, mo sín sí ojú ilà àtẹ́lẹwọ́ mi, bẹ́ẹ̀ ni ọ̀tátèlégbèje gbẹ́rẹ́ ni ń bẹ ní àtàrí mi. Mo ṣe ètùtù títí mo pa ẹsin mẹ́fà, mo pa àgùntàn mẹ́fà ní àgbàlá, ọgọ́ta ewúrẹ́ ni mo sì fi ṣe sàáráa[sí ìkòríta. Mo túbọ̀ múra mo kọ́ ifa mọ́ ifá, mo mọ pàtàkì nínú àwọn odù, mo mọ ìtàn ayébáyé, mo mọ ìjìnlẹ ògèdè, bẹ́ẹ̀ ni ẹ̀mí mio fẹ́rẹ̀ ẹ bọ́ nibi ti mo ti ń jẹ ataare. Iyààrá kan pàtàkì ni mo fi fún òògùn nínú ilé wa, ọmọkọ́mọ kò gbọdọ̀ ta firi lágbègbè ibẹ̀, àfi ọmọ tí ó bá ro ọkàn tán láyé tí ó fẹ́ lọ fi ọbẹ jẹ ẹ ni ọrun. Nítorí tírà wà ní òkè àjà iyààrá mi, onírúurú ni gbogbo wọn, ọ̀sanyìn olohun kẹ́lẹ́kẹ́lẹ́ wà láàrin àwọn ṣìgìdì, àdó àti atọ́ kò gba òògùn mi mọ́, mo kó ogunlọ́gọ̀ sínú ìkòkò iyààrá mi – àwọn nǹkan wọ̀nyí ti pé sí mi lọ́dọ́ kí ọjọ́ lílọ wa tó pé.
    “Nígbà tí ọjọ lílọ wa ku ọjọ méje ọba pàṣẹ kí wan lu agogo yíu ìlú ká pé kí gbogbo àwọn ará ìlú wa sí ààrín ọjà ní ọjọ tí a ó bá lọ kí á bà dágbére fún ara wa.
    Nígbà ti ọjọ́ lílọ pé gọngọ sọ ní ìlú wa, kí ìlẹ̀ to mọ ni gbogbo ènìyàn ti ń wọ́ jáde ti wọ́n sí ti dúró sí ààrinn ọjà dè wá.
    Gẹ́gẹ́ bí ètò tí a ti ṣe tẹ́lẹ̀, gbogbo àwọn ọdẹ ti yóò ba ni lọ sí ìrínàjò náà yóò kọ́kọ́ wá sí ilé mi, ibẹ̀ ni a o ti ko ẹsẹ̀ lọ sí ààrin ọjà. Àwọn ọdẹ ti kò ba níí lọ yóò de ni kutukutu wọn ó dúró ni àráádọ́ta ẹsẹ sí ara wọn ní méjì méejì ti wọn kọjú sí ara wọn, ọ̀kan ni apá ọ̀tún ọkan ní apá òsì ojú ọ̀nà tí awa yóò máa gbà rìn kọjá lọ, bí a bá ti ń dé ọdọ ọ̀kọ̀ọ̀kan nínú àwọn ọdẹ wọ̀n-ọnì àwọn méjì tí wọ́n kọ́jú sí ara wọn, níláti yinbọn sí ojú ọ̀run lẹ́ẹ̀kan ṣoṣo.
    Ìgbà tí ọba dé sí ààrin ọjà, a o gbọ́ ariwo ní ilé mi, ìgbà tí a bá sì gbọ́ ariwo ni àwa náà yóò tó dìde.
    Bí á ti ṣe ètò yìí náà ni a tẹ̀lé e, ìgbà tí ọba dé ààrin ọjà, a gbọ́ ariwo ni ilé wa, àwa ọdẹ sì to ni ẹsẹẹsẹ a tẹ̀lé ara wa ọgbọn-ọn ran kan, à ń lọ, gbogbo wa jẹ́ àádọ́ta. Ìgbá tí a dí mọ́ra tán tí a jáde, o ń wu àwọn ti kò fẹ́ lọ tẹ́lẹ̀ ki wọ́n bá ni lọ. Bí a bá ti dé ọ̀dọ̀ àwọn ọdẹ ti wọ́n wà lójú ọ̀nà wọ̀n-ọnnì, wọ́n á yìnbọn.
    Nígbà tí a dé ààrin ọjà, a lọ sí ibi tí wọn ti pèsè sílẹ̀ fún wa.
    N kò ní lè dárúkọ gbogbo wa bi a ti ṣe tò lọ lẹsẹẹsẹ, ṣùgbọ́n n ó ẹni mẹ́sàn-án nínú wa.
    Èmi ni mo dúró sí ipò kín-ín-ní
    Ẹni ti ó dórú tẹ̀lé mi ni Ayédèrú-ẹ̀dá ti mo tì sọ ìtàn rẹ̀ sáájú.
    Ẹnì kẹta ni ọkùnrin kan bbáyìí ti orúkọ rẹ̀ ń jẹ́ Inúlayéwà tí ó jẹ́ ẹni tí ó gbọ́n púpọ̀ tí ó sì jẹ́ Olókìkí ènìyàn. Kìí ṣe ará ìlú wa, ṣùgbọ́n àna mi ni òun ni ó fẹ́ ẹ̀gbọ́n mi obìnrin tí ó jẹ́ ìyekan bàbá mì. Ìdálẹ̀ ni ẹ̀gbọ́n mi náà lọ tí wọn fi ri ara wọn, tí wọ́n fẹ́ ara wọn, nítorí náà a ti máa wá sí ilé Alárìnkiri tẹlẹ kí ó to di pe ọ̀ràn Igbó Elégbèje kanlẹ̀ yìí, Inúlayéwà jẹ ẹni ti ó máa n ṣiṣẹ́ káàkiri ẹ̀yìn odi ojú rẹ̀ sì ti rí nǹkan púpọ̀ sẹ́yìn, o ti gbé ọ̀pọ̀lọpọ̀ ìlú, o tì gbé ààrin onírúurú ènìyàn, ìyà ti jẹ ẹ́ ebi ti pa á, wọ́n ti di rìkíṣí mọ́ ọ, o ti ṣàìsàn, ó ti jókòó láìrí àga, ó ti dùbúlẹ̀ lórí ilẹ̀ pẹ̀pẹ̀, òùngbẹ ti gbẹ ẹ́ láì rí omi, ó ti dúró ní odidi ọjọ́ láì jẹun, ó ti rìn ní òun nìkan lójú ọ̀nà, ó ti sùn láìrí aṣọ bora òtútú ti pa á, òòrùn ti pa á. Ó sì ti rí ẹgbàágbèje ìwọ̀sí tí ènìyàn ń bá pàdé lẹ́yìn odi.
    Ẹnì kẹrin ni ẹni ti orúkọ rẹ ń jẹ́ Ewé-ẹ̀yẹ tí ó jẹ́ babaláwo pàtàkì ní apá ìlá oòrùn. Olóògùn bí Ewé-ẹ̀yẹ kò sí àfi bí a bá máa purọ́ tan ara ẹni jẹ, nítorí ọdún mẹ́fà ni o gbé nínú igi Ìrókò ti o ń ṣe babaláwo fún àwọn ẹ̀mi búburú ti ń gbé inú igi. Lẹ́yìn èyí ni ó tún jókòó sínú igbó fún odidi ọdún kan, níbẹ̀ ni ó sì ti rí abàmì ìjímèrè kan tí o fi onírúurú ewé hàn án, tí ó sì kọ ọ ni ìlò wọn. Ewé-ẹ̀yẹ ni ó na iwin dé ibi ti iwin ti ń pohùn réré ẹkún, òun ni ó gba aṣọ lára òkú ti kò tètè lọ sí ọ̀run, ti o ń yọ sí àwọn ènìyàn kiri, a máa gbọ́ ohùn ẹyẹ, a máa gbọ́ ti ẹranko, a sì máa gbọ́ ọ̀rọ̀ tí igi bá sọ sí ara wọn. Òun ni ó gbé iwin ní ìyàwó létí adágún omi tí ó yá owó lọ́wọ́ ọ̀sanyìn tí ó gba ohun ọ̀sìn lọ́wọ́ Èṣù ti ń gbé ìkóríta.
    Ẹni kaàrún ni ọkùnrin kan báyìí tí orúkọ rẹ̀ ń jẹ́ Olójú-Májèlé tí i ma gbé eyín erin kiri. Bí ìtàn ọkùnrin náà ti lọ nì yí. Bàbá rẹ̀ iwin ni, ṣùgbọ́n ìyá rẹ̀ ènìyàn ni. Ìyá rẹ̀ jẹ́ arẹwà ènìyàn. Nígbà tí ó wà ní wúndíá tí ó lọ sí oko lọ́dọ̀ bàbá rẹ̀ ni ọjọ́ kan lákòókò ọdún orò, bí ó ti ń rìn lọ ni ó déédéé gbọ́ tí orò ń ké bọ̀ lẹ́yìn, ó bá sá wọ igbó ó ń bá igbó lọ, bí o bá sì ti ń gbúròó orò ni o ń túbọ̀ ń wọ inú igbó si i, nítorí kí ó má ba à rí oró lójú ọ̀nà. Nípa ṣíṣe bẹ́ẹ̀, ó ṣìnà sínú igbó, nítorí orò ti ń ké kì í ṣe ojú lásán, àwọn iwin ni wọn mú orò jáde kí a má sa fà á gùn lọ títí ilẹ̀ ṣú u sínú igbó. Ibi ti o tí n káàkiri ní òun nìkan ni ó ti bá iwin kan pàdé, ti ó fi inú òkúta ṣe ibùgbé tí ó ní ojú mẹrin, imú méjì, àti ẹnu méjì tí o sì ni ìwo méjì tí ó dábì ìwo àgbáǹkéré ní àtàrí. Ìgbà tí iwin náà rí obìnrin yìí kò ṣe é ní nǹkan kan, ṣùgbọ́n ó mú u sí ọdọ rẹ nínú ihò ó sọ ọ́ si ìyàwó. Nínú ṣí’se bẹ́ẹ̀ ọmọbìnrin náà lóyún, ó bí olójú-májèlé sílẹ̀.
    Ìwà iwin àti ti ènìyàn kò lè bá ara ṣe déédéé àsẹ̀ypinwá àsẹ̀yìnbọ̀, tọkọtayà yìí jà, ọkọ́ lé aya jade ṣùgbọ́n níwọ̀n bí ọmọ tí wọn bí kò ti tíì dágbà tó bẹ́ẹ̀, kò lè fi ìyá rẹ̀ sílẹ̀, nígbà tí obìnrin náà sì máa kúrò nínú ihò òkúta ni bàbá rẹ̀ fi eyín erin ta ọmọ rẹ̀ lọ́rẹ títóbi ni eyín erin náà, ó lu ihò láti apá kan dé apá kejì bí ènìyàn bá tì wù ti ibẹ̀ jìnà tó.
    Ẹni tí o dúró sí ipò kẹfà ni Kùmọ́dìran tí mo ti sọ̀rọ̀ rẹ̀ ní ìsáájú.
    Ẹni tí ó dúró sí ipò keje ni ọkùnrin kan ti orúkọ ẹ̀ ń jẹ́ Fìlásayépọ̀ tí o ń gbé filà àràmàdà kiri. Ọkùnrin náà jẹ́ Ìbátán Olójú-májèlé ní ìdí ìyá, ṣùgbọ́n ọ̀kan nínú àwọn iwin pátákí ni bàbá rẹ̀ ṣe nítorí baba rẹ̀ ni àbúrò Olókun tíí ṣe alákòóso omi, ó sì tún jẹ́ aburo Èsìdálẹ̀ tí ó jẹ́ ijoye pàtàkì ní òde ọ̀run. Ọ̀run Àpáàdì ni Filásayépọ̀ dàgbà sí nítorí bàbá rẹ ti fi i fún Èṣù tii ṣe ọba ìbẹ̀ ní kékeré kí ọmọ náà má ba à bàjẹ́, Èṣù sì fi ìyà jẹ ẹ́ gidigidi, ibi  iná ìléra ńlá ni Èṣù fi sí kí ó máa fẹ́ iná ní ọ̀run Àpáàdì, eléyìí sì mú kí ojú ọkùnrin náà yípadà kí ó di pupa, bẹ́ẹ̀ náà sì ni ara rẹ̀ yípadà tí ó di dúdú mọ̀nàmọna.
    Ìyàlẹ́nu tí ó wá ti ìdí ọmọ náà jáde ni pé ìgbà tí ó pẹ́, apá Èṣù kò ká a mọ́, bí Èṣù bá rán an níṣẹ́ a ṣe èyí tí ó wù ú, bí Èṣù bá rán an kí o yára wá sínú ayé kí ó dá ìjà sílẹ̀ láàrin ọ̀rẹ́ méjì, á wá á sọ wọ́n di ọ̀rẹ́ ara wọn, ìgbà tí Èṣù ba ń jà ọ̀run Àpáàdì á máa wáàsù fún àwọn ọmọ Èṣù. Àsẹ̀yìnwá àsẹ̀yìnbọ̀, Èsù kà á sí ẹni burúkú, ó lé e jáde, ìgbà tí òun náà ń bọ̀, Ó pàdé ọ̀kan nínú àwọn ẹ̀mí ọ̀dọ̀ Olódùmarè lọ́nà, ìgbà tí ó sì kó tí ó rò fún un, inú ẹ̀mí náà dùn ó sì fi filà kan ta á lọ́rẹ, ohunkohun tí ó bá n fẹ́ ni fìlà náà lè ṣe fún un, nítorí iwin ń bẹ nínú filà náà, bí ó bá sì ti sọ̀rọ̀ sí fìlà kẹ́lẹ́kẹ́lẹ́, iwin á jáde, ohunkóhun tí ó bá ní kí o ṣe ni yóò ṣe. Ṣùgbọ́n Fìlásayépọ̀ kúrò ni ọ̀run Àpáàdì ó wá sínú ayé o ń ṣíṣẹ́ ọdẹ, ibi tí wọ́n di ọ̀rẹ́ ara wọn ipa kùmọ́dirpan ni o sì tọ̀ dé ìrìnàjò sí Òkè Ìrònú yìí.
    Ẹnì kẹjọ ni Ìbẹ̀ǹbẹ́-Olókùnrùn tí mo ti sọ̀rọ̀ rẹ̀ fún yín tẹ́lẹ̀.
    Ẹni kẹẹ̀sán ni ọkùnrin kan báyìí tí orúkọ rẹ̀ ń jẹ́ Ìrèké tí ó sọ ijó jíjó di iṣẹ́ ńlá tí ó sọ orin kíkọ di òwò pàtàkì tí o sì fi fèrè rẹ̀ sí ipò ọmọ. Ìyekan ni Ìrèké àti Olóhùn-iyọ̀ tí ó ba àwọn Àkàrà-Òògùn lọ sí òkè-Láńgbòdó ni ijọ́sí, ọkùnrin yìí lè jó ju òkòtó lọ, bẹ́ẹ̀ ni tí ó ba ń fọn fèrè rẹ̀ kí tẹranko tènìyàn máa jó ni.
    “Nísisì yìí, ẹ ti gbọ́ orúkọ àwọn mẹ́sàn-án pàtàkì nínú wa, n kò ní lè dárúkọ àwọn mọ́kànlélógójì yòókù, nítorí àkókò ń lọ, ṣùgbọ́n gẹ́gẹ́ bí ètò wa Olúkúlúkú ló gbé ìbọn lọ́wọ́, àfi Ìrèkè nìkan ni kò gbé ìbọn, o ń fọn fèrè rẹ̀ kí ìrìnàjò wa bà dàbí ìrèkè kí ó gbadùn bí oyin.
    Nígbà tí àwọn ọdẹ wọn-ọnni dúró sí apá kan, inú ọmọ ènìyàn dùn. Wọ́n tó fi ṣe fọ̀rífọ́rí, wọ́n dúró bí alágbára, ọkàn wọn balẹ̀ bí ẹni tí ó gbẹ́kẹẹ̀lé Olódùmarè, wọ́n le bí akọ òkúta nínú ìpinnu wọn, ọkàn wọn ti hu iyẹ̀ ó fò kúró nínú ilé pẹ̀lú ìfàsẹ́yìn ibẹ̀, ó lọ sí ẹ̀yìn odi ọ̀run. Àwọn ọmọ aráyé wò wọ́n, wọ́n bú sí ẹ̀rín, wọ́n sì kọ́ ọgbọ́n pàtàkì nì láti ara wọn wí pé, ko sí nínú ìwà Olódùmarè pé kí o kọ ìlérí fún àwọn ọmọ ènìyàn àfi bí ohun tí àwọn ọmọ èn[piyàn bá fẹ́ ṣe bá máa jẹ́ fún ìpalára. Ẹni tí ó dá ayé ti ó tóbi bàǹtà banta bí irú èyí, tí ó fi ènìyàn jọba lórí gbogbo rẹ̀, eléyìí nì ti parí oore.
    Lẹ́yìn tí ọba fi wa hàn àwọn ara ìlú tán tí o sọ̀rọ̀ rere nípa wa ó ni bí mo bá fẹ́ sọ̀rọ̀ fún àwọn ènìyàn gbogbo lórúkọ àwọn ẹlẹgbẹ́ mi, mo lè sọ̀rọ̀.
    Nígbà tí ó wí báyìí, èmi náà ba bẹ̀rẹ̀ sí ọ̀rọ̀ i sọ mo ní:
    “Mo kí gbogbo yin o, mo kí onílé mo sì kí àlejò, mo ki gbogbo ènìyàn pátápátá, mo kí yín lórúkọ àwọn ẹgbẹ́ mi wọ̀nyí, àwọn arákùnrin gbogbo ti ń lọ si oke Ìrònú, ti ń lọ sínú Igbó Elégbèjè. Àwọn àgbà ti pa á lówe pé, bí o ti wù kí ó pẹ́ tó, ẹgbẹ̀rún ọdún ń bọ̀ wá ku ọ̀la, ọ̀la náà pé lónìí a sì dúpẹ́ lọ́wọ́ Ọlọ́run ọba. Ogboìya onísòwò níí jèrè, hílàhílo ni oníyèméjìí máa bá kiri – kí Ọlọ́run má ṣe wá ni oníhìlàhìlo ènìyàn. Ẹ̀yin ọmọ ìlú mi, bí ẹ ti rí wa yìí, akìí ṣe òmùgọ. Bó ọmọdé bá ṣubú a wo iwájú, bí àgbàlagbà bá ṣubú, á wo ẹ̀yìn. Láti ọjọ́ ti a ti ń bọ̀ ní ilẹ̀ yìí, ǹ jẹ́ báyìí ló yẹ kí ọgbọ́n wá mọ? Bí àwọnn baba ńlá wa bá jí ni isà òkú lónìí ki ni ìbá jẹ́ èrò wọn? Bí wọ́n ti ṣe ń gún iyán láti egbẹta ọdún sẹ́yìn la ṣe ń gún un lónìí, bí wọn ti ṣe ń rokà láti ẹ̀ẹ́dẹ́gbẹ̀fà oṣù sẹ́yìn la ṣe n ro ọka, bí wọn ti ń kọ ọ̀pẹ láti ìbẹ̀rẹ̀ ọpẹ kíkọ la ṣe ń kọ ọ̀pẹ, egbòogi tí wọ́n ti mọ̀ a kò mọ̀ ọ́ mọ́, ìgbéraga ti sọni di èrò ẹ̀yìn: ọmọdé ń sọ̀rọ̀ sàka sí àgbàlagbà, ọmọkùnrin kò ka bàbá rẹ̀ sí mọ́, ọmọbìnrin a ró aṣọ ìgbéraga sí igbá àyà, a ní ìyá òun kò jámó nǹkan kan – bẹ́ẹ̀ ni gbogbo ìwọ̀nyí àìrònú ni.
    Ìdí rẹ̀ nì yí, ẹ̀yin ènìyàn wa, tí o fi di pé ẹ rí gbogbo wa tí a pinnu lọ́kàn wa pé àfi dandan bí a ti ayé lọ sí ẹnu odi ọ̀run, sí òkè Ìrònú ti ń bẹ nínú Igbó Elégbèjè, ìlú ni Òkè Ìrònú, ó eà lẹ́nu odi ọ̀run, ṣùgbọ́n inú rẹ̀ ni Igi Ìrònú wà èso èyí tí ó le ṣe ìlẹ̀ yìí loore. À ń lọ nítorí egbẹ̀rún ìran ti ń bọ̀ lẹ́yìn, à ń lọ nítorí gbogbo yín. Kò sí nǹkan tí ó dùn mọ inú Olódùmarè rékọjá pé kí ènìyàn mú kí ayé ẹlòmíràn ddi dáadáa, kò sí nǹkan tí ó dùn mọ́ inú Olódùmarè bí i kí ènìyàn jẹ, kí o fún ẹlòmíràn ní ààyè àti jẹ kí ènìyàn mu kí ó sì fún ọmọ ẹlòmíràn ni ààyé àti mu. Ẹni tí kò fẹ́ ki ti ẹlòmíràn dára jẹ́ kìnìhún láàrin àwọn ẹranko, àsá ìdí láàrin ẹyẹ, paramọ́lẹ̀ láàrin ejò, bẹ́ẹ̀ ni orúkọ àwọn ẹranko wọ̀nyí ti bàjẹ́ láàrin ìgbẹ́ sísá ni gbogbo ẹ̀dá alààyè ń sá fún wọn.
    Mo sì fẹ́ kí gbogbo yín mọ̀ pé bí a ti ń lọ yìí, a mọ nǹkan ti ń bẹ níwájú wa, a mọ̀ pé ẹranko búburú wà lójú ọ̀nà, a mọ̀ pé ejò olóró ń ddúró dè wá, a mọ̀ pé à ń ti ilé ọla lọ̀ bá ebi, à ń ti ilé lọ ba òùǹgbe, a sì ń ti ilé lọ bá ẹgbẹ̀rún ìyà tí yóò jẹ ni. Ṣùgbọ́n kí ni ẹ̀mi ènìyàn? Ẹrọ tí o ń lù kìkì lásán! Kí ni èrò Ẹlẹ́dàá tí o fi ẹrọ yìí fún ni? Ǹjẹ́ Olódùmarè fún ìwọ àti èmi ni ẹ̀mí yìí fún ìlò ara tiwa nìkan ni? – ó tì o – kìí ṣe bẹ́ẹ̀ rárá. Ẹ̀mí mi wà fún ìlò rẹ, ẹ̀mí rẹ sì wà fún ìlò mi. Ẹlẹ́dàá kò ya àwọn ọmọ aráyé ní ipá, ó ṣe wọ́n ní ọ̀kan ṣoṣo, àgbájọ̀ ọwọ́ ni a fi ń sọ àyà. Pẹ̀lú ayọ̀ ni àwa fi ń lọ lónìí kí ayé ọmọ elòmíràn bà dára. Mo ti gbé inú ayé fún ìgbà díẹ̀, àwọn tí mo bá láyé sì ti sọ fún mi pé, bí ẹni tí ó ń soore tilẹ̀ fi ẹsẹ̀ kọ̀, kò le ṣubú láéláé. ẹni tí o ń wá ìgbéga fún ọmọnìkejì ko ní sí láàrin àwọn èrò ilẹ̀, ìkà kò lágbára níwájú Olóòótọ́, à ṣíírí Onígbèrága kìí bọ̀, ìṣubú onígbèrága dábí ìgbà tí ẹ̀fúùfù ńlá bá fẹ́ igi okó, tí ó wo ìrokò lulẹ̀, tí ó dá ẹka ìrókò, tí ewé ìrókò rẹ̀ sílẹ̀, ttí igi náà sì gbẹ; àsẹ̀yìǹwá àsẹ̀yìnbọ̀ Olú ń hù lára rẹ̀, ó di ààbò fún òkété, ibi ìṣiré àwọn ẹyẹ ibùgbé àwọn ejò, ibi tí aláǹgbá ti ń lé ara wọn kiri nítorí onígbèrága, kò fẹ́ ire ọmọ ẹlòmíràn, o ń fẹ́ kí a rí òun níkan ṣo ṣo.
    Ẹ̀yin ènìyàn wa, tiyín ni àwọn ọdẹ tí ẹ̀ ń wo wọ̀nyí ń fẹ́, wọn kò fẹ́ ti ara wọn nìkan ṣoṣo.
    Nítorí náà bí a ti ń lọ yìí, a ki yín ó dìgbóṣe ẹ wò wá kí ẹ tún wa wò, nítorí bóyá eléyìí ni yóò jẹ́ ìgbẹ̀yìn tí ẹ ó ri ẹlòmíràn ń mú wa. Ǹjẹ́ mo kí yín lórúkọ àwọn ẹgbẹ mi, àwọn akíkanjú ènìyàn ti ń lọ sí òkè Ìrònú ó dìgbà o, bí ikú bá pa wá, kí ẹ ṣe òkú wa dáadáa, kí ẹ ṣe òkú wa bí òkú ọlọ̀lá, kí ẹ ṣe ọ̀fọ̀ wa bí ọ̀fọ̀ ènìyàn pàtàkì, kí ẹ má sì ṣe jẹ́ kí nǹkan ìwọ̀í dé sàkání ohun ìní wa – ó dìgbà o.
    Báyìí ni mo sọ̀rọ̀ fún àwọn artá ìlú wa. Nígbà tí mo parí ọ̀rọ̀ mi, ọba náà tún sọ̀rọ̀ dáadáa nípa wa, lẹ́yìn èyí, a múra à ń lọ.
    Ogunlọ́gọ̀ ènìyàn ló sìn wá sí ojú ọ̀nà, ìpínyà náà sì ṣòro gidigidi: ẹlòmíràn ń pòṣé, ọ̀pọ̀lọpọ̀ ń mi ìmí ọ̀dùn, ojú àwọn ọmọbìnrìn sì dàbí orísun omi nínnú èyí tí omije ti ń lo ìbòrùn láti fi nu òógùn ti ń ṣàn bí àgbàrá òjò kúrò lára rẹ̀, ṣùgbọ́n àwọn àgbàlagbà kò sí nínú àwọn ẹlẹ́kún wọ̀n-ọnnì, wọn ń pè wá ní òkọ̀ọ̀kan bí a ti ń lọ, wọn ń fún wa ní ìmọ̀ràn, wọn n fi etí kò wá létí, wọ́n sì ń sọ onírúurú ọ̀rọ̀ àṣírí fún ni bí a ti ń lọ.
    Nígbà tí mo mọ̀ pé gbogbo wọ́n ti lọ tán pátápátá mo wí fún àwọn ẹlẹgbẹ́ mi kí wọ́n sọ̀ kalẹ̀ kí wọ́n dúró dè mí, lẹ́yìn náà mo yà sí inú igbó ní apa ọ̀tún mi, nígbà tí mo dé ọ̀hún, mo ké pe Olódùmarè pé kí ó jọ̀wọ́ ṣe alátìlẹ́yìn wa bí a ti ń lọ, mo ra ọwọ sí ojú ọ̀run mo sì wí fún Olódùmarè pé, Ṣìgìdì kò lágbára níwájú Ọlọ́run, Àǹjọ̀nnú kò gbọdọ fi ọwọ pa ìdà Ẹlẹ́dàá lójú, ọgbọ́n orí ẹni kò tó gba nì là láìfi ti Ọlọ́run ọba si i. Mo bẹ Ẹlẹ́dàá mi pé bí ti jẹ́ aṣáájú àwọn ọdẹ wọ̀n-ọnnì, kí ó jẹ́ kí n jẹ́ aṣáájú rere. Mo bẹ Olódùmarè kí ó jẹ́ kí n mọ ipò mi láàrin àwọn ọdẹ wọ̀n-ọnnì ki n lè máa ṣe sí Olúkúlùkù bí mo ti fẹ́ kí o ṣe sí mi.
    “Báyìí ni mo ṣe tí mo kó ọ̀ràn mi lé Ẹlẹ́dàá mi lọ́wọ́, nítorí nínú ohun gbogbo tí ènìyàn lè fi ẹ̀yìn tì ni òde aye kò sí èyí tí ó lágbára bí Ẹlẹ́dàá ẹni.
    “Nígbà tí mo padà dé ojú ọ̀nà olúkúlùkù t;un ẹrù dì dáadáa, lẹ́yìn náà a gbéra a kọjú sí ọ̀nà wa.
    “Òkè Ìrònu jìnà púpọ̀, bí ènìyàn bá  bá tilẹ̀ dé Igbó Elégbèje tán, Olúwarẹ̀ níláti rìn jìnà dáadáa kí ó tó le dé ìlú náà. Ó súnmọ́ òde ọ̀run ju òkè Láńgbòdó lọ nítorí ọjọ́ mẹ́sàn-án ni àwọn ará ibẹ́ máa ń ná ọjà pẹ̀lú àwọn ará òde ọ̀run. Odò kan báyìí ni ó pín ibẹ̀ níyà pẹ̀lú ọ̀run, gbangba sì nì àwọn ti ń gbé ibẹ̀ máa ń wo ohun tí àwọn ará ọ̀run bá ń ṣe. Bí ènìyàn ba ń tọ odó náà lọ sí apá òkè, nígbà tí olúwarẹ̀ yóò bá fi rìn tó wákàtí mẹ́ta yóò kan odi ńlá kan tí ó dúró gẹ́gẹ́ bí ààlà láàrin ayé òun ọ̀run. Etí ìbẹ̀ ni ilé Ikú wà, ilé Ikú kò jìnà sí ilé Àrùn ti ń ṣe ìyàwó rẹ̀, bẹ́ẹ̀ nì etí ibẹ̀ náà ni ilé ọkùnrin kan tí orúkọ rẹ̀ ń jẹ́ Bàbá-onírungbọ̀n- yẹ́úkẹ́ ẹni tí ń gbé ibi gegele òkúta.
    “Ọ̀nà Igbo Irúnmọlẹ̀ ni ọ̀nà Igbó Elégbèje. Ìgbà tí ènìyàn bá sì kọjá igbó náà tán tí o fi ìlú àwọn ẹyẹ àti ti ẹranko sílẹ̀ ni olúwarẹ̀ yóò tó rí ọ̀nà náà tí ó bá apá ọ̀tún lọ. Èyí nì ni pé olúwarẹ̀ kò ni dé oríta ọ̀nà òkè Láńgbòdó kí ó tó yà. Olúwarẹ̀ yóò kọjá odò aró ṣùgbọ́n èèm-ejì ni olúwarẹ̀ yóò dá odò ẹ̀jẹ̀ kọjá.
    Àpèjúwe tí mo ṣe wọ̀nyí yóò fi hàn yín pé ìrìnàjò ti ó léwu ni ìrìnàjò náà, ṣùgbọ́n a kò rí ìyọnu rara, ojú wa kò sì rí nǹkan kan jù bẹ́ẹ̀ lọ títí a fi ibẹ̀ ni ìjàngbọ̀n ti bẹ̀rẹ̀. N kò lè sọ onírúurú nǹkan abàmì ti a fi ojú wa rí nínú igbó burúkú yìí tán, nítorí àwọn iwin ìbẹ̀ pọ̀ gidigidi, bí a sì ti ń lọ ni wọn ń yọ sí wa. Ṣùgbọ́n mo níláti sọ  nǹkan kan tí a ri ni nǹkan bi agogo mẹ́sàn-án òwúrọ̀ ọjọ́ kan.
    “Ṣe ló déédéé ṣe tí a gbọ́ tí ẹnìkan ń polówó ọjà tí o ń ké lóhùn rara báyìí pé: ‘Ará ìgbó, èrò ọ̀nà, ẹ wá bámi rà á ooo, ọjọ̀ mi pọ̀, owó kékeré ni: wárapá, pọ́nùn mẹta; ṣọpọ̀nná pọ́nùn méjì; ẹ̀tẹ̀, pọ́nùn mẹ́rin; wèrè, pọ́nùn mẹ́fà; orí fífọ́, sílè mẹ́wàá; ẹsẹ̀ dídùn, ṣílè mẹ́fà; oówo, ṣílè kan ; inú rírun, ṣílè mẹ́wàá; sòbìà, pọ́nùn kan; òtútù, tọ́rọ́; làkúrègbé pọ́nùn kan; ìgbẹ́ ọ̀rìn , pọ́nùn kan-àbọ̀; ifọ́n, sísí, kúrúnà tọ́rọ́; ìkọ́, pọnùn kan; ibà, ṣílè méjì; òkè ilọ̀, pónùn méjì; aràn, ṣílè mẹ́ẹ̀dógún abbl...
    “Bí ẹni tí ó ń polóeó ọjà èèmọ̀ yìí ti ń pa á ni à ń gbọ tí àwọn kan ń pè é tí wọ́n ń rà á lọ́wọ́ rẹ̀. Ìgbà tí ó sì ṣe, a rí òun pàápàá. Ọmọbìnrin ni, ṣùgbọ́n ó lẹ́wà tó bẹ́ẹ̀ tí n kò bá irú rẹ̀ pàdé rí, ó ró aṣ\p funfun, ó wọ ẹ̀wù funfun, ó di irun orí rẹ̀ wìnnìkìn winnikin, ó pupa fẹ́ẹ́rẹ́, ṣùgbọ́n ó ní ìyẹ́ méjì ńlá ni apá bẹ́ẹ̀ ni bàtà fàdákà wọ́n dá ẹ̀wù tí ó wọ̀ ní ọ̀nà tí ìyẹ́ lè fi rí àyè yọ jáde, ó wọ bàtà fàdákà, ṣùgbọ́n inú àtẹ tí ó gbé ọjà títà rẹ̀ gbogbo sí, góòlù ni. Nígbà tí a rii, ṣe ni nǹkan náà la gbogbo ara wa já pátápátá tó bẹ́ẹ̀ tí ẹnikẹ́ni kò lè gbé apá tí ẹnikẹ́ni kò lè gbé ẹsẹ̀ tí á kò tilẹ̀ lè la ẹnu wa sọ̀rọ̀ jáde lẹnu.
    Ṣùgbọ́n òun kọjú sí wa ó ni, ẹ̀yin ọmọ ènìyàn ènù ni ìránṣẹ́ Olódùmarè, àwọn ẹni ti ń ra ọja mi wọ̀nyyí ni à ń pè ni alátùn-únṣe. ẹ̀yin ọmọ ènìyàn ni ẹ fa àìsàn bá ara yín nínú ayé, Ṣugbọ̀n à! Kò sí ẹda tí Ẹlẹ́dàá fẹ́ràn tí o ta ẹ̀yin ènìyàn yọ, nítorí Ẹlẹ́dàá kò lè fi yín sílẹ̀ bẹ́ẹ̀ nígbà tí àwọn alátùn-úunṣe ba ra àìsàn tí mò ń tà, wọ́n a mú u lọ, wọn á ló fii ṣe igi, nígbà tí àìsàn yìí bá mu igi wọ́n á mú dígí pẹlẹbẹ tí Olódùmarè fún wọn, wọ́n a fi wo kòkòrò ti o ń dá àìsàn náà sílẹ̀ lẹ́yìn èyí, wọ́n á mú kòkòrò náà tọ Ọlọ́run ba lọ. Ìgbà tí Ọlọ́run bá rii, Ọlọ́run á kọ́ wọn ni ọ̀nà à ti fì bá kòkòrò bẹ́ẹ̀ jà a sì fún wọn láṣẹ àti lọ kọ́ ọ sí ìgbá àyà àwọn ọmọ ènìyàn. Ìgbà tí Dókítà pàtàkì bá sùn ní òru tàbí babaláwo àtàtà, àwọn alátùn-únṣe wọnyí á fò lọ, wọn a lọ kọ ọ sí agbárí wọn. Ṣùgbọ́n, ó mà ṣe o, ìgbà tí àwọn oníṣègùn pàtàkì wọ̀n-ọnnì bá jí, tí wọ́n ronú tí wọn rí ìdí àìsàn yìí, wọn kò níí mọ̀ pé iṣẹ́ ọwọ́ Ẹlẹ́dàá àwọn ni. Ìbáṣe pé ọmọ ènìyàn kì í fi ojí idà wọn gbolẹ̀, díẹ̀ ni Ẹlẹ́dàá pàápàá ìbá fi jù wọn lọ, ipò tí ó fẹ fi wọn sí pọ̀, ó fẹ́ràn wọn.
    Bí ó ti wí báyìí tán, ó fò lọ.
    Ìgbà tí ó lọ tán ni ara wa tó padà bọ̀ sí ipò tí a tó lè sọ̀rọ̀ tíi a tó lè rẹ́rìn-ín sí ara wa. Ṣùgbọ́n nígbà tí a gbọ́ ọ̀rọ̀ tí ẹ̀dá pàtàkì náà sọ, ó dùn mọ́ ni nínú, àti pàápàá ní ìbẹ̀rẹ̀ ìrìnàjò wa, a mọ̀ pé Oládùmarè tí ó fẹ́ràn ọmọ ènìyàn to bi óo ti sọ yìí, kò ni jẹ fi wá ssílẹ̀ ní àkókò ìyọnu.
    Ọ̀pọ̀lọpọ̀ àwọn iwin ni a tún ba pàdé lẹ́yìn èyí, ìgbà tí o tilẹ̀ ṣe èrù wọn kò bà wá mọ. A kò rin púpọ̀ nígbà tí a bá ọ̀kan pàdé tí o tilẹ̀ di ọ̀rẹ́ wa gidi, Ìrànlọ́wọ́ ni orúkọ rẹ̀ ń jẹ́. Òun ló wí fún wa pé òun ni òun yọ Àkàrà-oogùn nínú ìtìmọ́lé Àgbákò, òun lo sì fún wa ní ìmọ̀ràn bí a ó tì ṣe tí a kò fi ní dé ìlú àwọn ẹyẹ ní ibi tí ògòngò ti n ṣe ọba wọn. Ó wí fún wa pé bí wọ́n bá rí ni, wọn ó fi ojú wa rí nǹkan nítorí ohun ti àwọn Àkàrà-oogun ti sẹ si wọn. O fi ọna kan báyìí hán wa, òun ni a sì gbà títí a fi fi ìlú àwọn ẹyẹ sílẹ̀ ní ibi tí ògòǹgò ti ń ṣe ọba wọn.
    Kò pẹ́ tí iwin yìí fi wá sílẹ̀ tán tí a pàdé àwọn mẹ́ta kan. Nígbà tí a pàdé èkíní, kò kí wa; nígbà tí ó sì rékọjá wa tán ó pòṣé. Nígbà tí a pàdé ẹ̀kejì; o mi ìmí ẹ̀dùn kanlẹ̀, ó wò wá láti òkè dé ìsàlẹ̀, ó ṣe bí ẹni pé ó ń pẹ̀gàn w,a nígba tí a pàdé ẹ̀kẹta ó mọ́ wa lójú, ó pòṣé, ó sì sọ̀rọ̀, ó ni, ‘Àwọn alákọrí gbogbo’
    Èyí tí o tilẹ̀ wa bú wa yìí kò pa rárá, ó dàbí kùkùté, nígbà tí mo sì wo ẹnu rẹ̀ báyìí, ó dàbí ẹnu ọbọ, eyín méjì kan tí ó ká báyìí nínú eyin rẹ̀ mú kí eyín rẹ̀ rí kafuru àfi bí ẹni pé wọ́n ṣe ìlẹ̀kùn sí ẹnu abàmì ẹ̀dá náà. Ìgbà tí mo sì ri ì bí àwọn mẹ́tẹ́ẹ̀ta ti ṣe, mo fèsì fún èyí tí ó pè wa ni alákọrí, mo ní, ‘orí rẹ alákọrí, àyà rẹ alákọrí, ìwọ ẹbọra abi eyin bí eyín òkété yìí.’
    Kí ni iwn gbọ́ bẹ́ẹ̀ ṣe, ó ni, Mo mọ tiyín bẹ́ẹ̀ ẹ̀yin ọmọ ènìyàn, ẹ̀yin onisọ́kúsọ, oníròkurò, onírrìnkurìn, oníwàkuwà, oníjẹkújẹ, onímukúmu, oníṣekúṣe, ọlọ́kẹ̀,ọlọ́ṣà, olè, aláìmọ̀kan, aláìmèrò, aláìlágbára, ẹ̀yin kò mọ̀ pé àwa kì í ṣe ẹgbẹ́ yín? – Kí ni ayé ọmọ ènìyàn já sí? –Ayé kí wọ́n máa purọ́ mọ́ ara wọn !- kí ni ayé ọmọ ènìyàn já mọ́? Ayé kí wọ́n tú àṣírí ara wọn! Kí ni ayé ọmọ ènìyàn já mọ́? Ayé kí wọ́n máa jowú ara wọn! ẹni tí ó bá wà ní ipò gíga wọn kò jẹ́ tìí lẹ́yìn, àfi bí wọ́n ja a tilẹ̀. ẹni tí ó lówó, àwọn ọmọ ènìyàn ko ni bá a wá ọ̀nà bí owó náà ti ṣe máa bí sii, àfi bí wọ́n ti ṣe máa da ojú ọwọ́ rẹ̀ dé ilẹ̀. Ipo ti Olódùmarè fi ọmọ ènìyàn sí, wọn kò mọ̀ ọ́, ẹ̀wù funfun tí Olódùmarè gbé bọ ọmọ ènìyàn lọ́rùn, wọ́n da epo pupa si i, Ẹlẹ́dàá fún wọn ni aṣọ iyì, ṣùgbọ́n wọ́n rìn ní ìhòòhò- ẹ̀yin aláìmoore, ẹ̀yin kò mọ̀ pé òkúta tí ó ga jù yin ni ìgbà ẹgbẹ̀rún, ẹ̀yin a maa fọ́ o, igi tí ó ga jù yín ní ìgbà àádọ́ta, èyin a máa bẹ́ ẹ lulẹ̀, omi òkun bí ó ti tóbi tó ni, ó wà níkàá wọ́ yín, ẹ̀ ń fi ọgbọ́n yín mu erin, ẹ̀ ń fi mú ẹkùn, ẹ sì fì ń mú kìnnìhún ọba ẹranko. Àwa tí a ti mọ ìwà yìn kò bìkítà fún yín mọ́, ìwà búburú yín kò jẹ́ kí ẹ to nǹkan lójú wa.
    Báyìí ni iwin náà bú wa, bí o sì ti ń sọ̀rọ̀ ni mò ń wo eyín rẹ̀ kíká tí ó mú kí ẹnu rẹ̀ ri foforo. Ìgbà tí o kọ ń buu wa mo ti rò pé bí ó bá parí bíbú rẹ̀, ni a ó bẹ̀rẹ̀ ìjà, ṣùgbọ́n nígbà ti ó fi máa parí ọ̀rọ̀ rẹ̀, èrì ọkàn mi ti padà nítorì gbogbo ọ̀rọ̀ tí o sọ wọ̀n-ọnnì, kò fi wọn purọ́ mọ àwọn ọmọ aráyé,  nítorí eyí, ìgbà tí ó parí ọ̀rọ̀ rẹ̀, mo sọ orí kọ́, èmi àti àwọn ọ̀rẹ́ mmi dórikodò, à ń rìn kọ́ńdú kọ́ńdú lọ. 
    Ṣùgbọ́n ọ̀ràn iwin yìí di ìjà láàrin àwa pàápàá bàyìí ni: ṣe ni a fi àwọn iwin náà sílẹ̀ tán tí ọkùnrin kan báyìí tì à ń pé ni Gọ̀ǹgọ̀ṣú-tàkìtì àti ẹ̀gbọ́n rẹ̀ ti ń jẹ́ Ìnàkí-gorí-ìtẹ́ bẹ̀rẹ̀ gbé mi tí wọ́n ń bá mi pé n kò sọ̀®ọ̀ fún àwọn iwin náà tó bí ó ti yẹ. Ọ̀rọ̀ náà dùn mi púpọ̀, nítorí nígbà tí a pàdé wọn, minimini ni àwọn ti a jọ ń lọ dákẹ́, ẹ̀rù ń bà wọ́n, èmi tí mo sì tilẹ̀ ṣe ọkùnrin díẹ̀ tí mo sọ̀rọ̀, dípò kí wọn yìn mí, búbú ni wọ́n ń bú mi mo ni, ‘Njẹ́ ìwọ, ìwọ Gọ̀ǹgọ̀ṣú t[kìtí, ìgbà tí a pàdé wọn, ìwọ tó ọ̀rọ̀ i sọ? Hìn-ín? –Dá mi lóhùn, mo ní ìwọ yìí tó ọ̀rọ̀ i sọ? - Ẹ kò rí ẹnu rẹ̀ báyìí.’ Nígbà tí mo wí bẹ́ẹ̀ mo tilẹ̀ rò pé yóò wí pé òun fẹ́ bá mi jà ni, àfi bí mo ṣe ri i ti o ń tún ṣòkòtò rẹ̀ ṣe dáadáa, ṣòkòtò ọdẹ tí ó wọ̀ tí ó padà tí ó wí pé òun ń lọ bá àwọn iwin náà jà nítorí eyí tí mo wí. Gbogbo ènìyàn bẹ̀ ẹ́ títí kò fẹ́ gbọ́. Ṣùgbọ́n ìbá tilẹ̀ gbẹ́ o, bí kò ṣe ti ẹ̀gbọ́n rẹ̀ Ìnàkí-gorí-ìtẹ́ tí ó wí pé àfi bí ó padà dandan. Kí a má sa fa ọ̀rọ̀ náà gùn lọ títí, Gọ̀ǹgọ̀ṣú- tàkìtì padà, Ìnàkí-gorí-ìtẹ́ náà sì tẹ̀lé e. Àṣe àwọn iwin náà kò jìnà rárá àfi wéré tí wọn padà tí a bẹ̀rẹ̀ sí í gbọ́ igbe Gọ̀ǹgọ̀ṣútàkìtì tí ó ń ké, ‘Ẹ gbà mi o, ẹ wá gbà mi o, ó pa mi o, ó yọ mí lójú o abbl.’- ni a bá yára sáré padà. Ìgbà tí a máa dé ọ̀hún iwin ti yọ ojú Gọ̀ǹgọ̀ṣútàkìtì, wọ́n sì de Ìnàkí-gorí-ìtẹ́ sí ẹ̀bá ọ̀nà, wọ́n fún un lókùn daindanin ṣe ni ó ń ṣẹ́jú pàkò bí ejò ọka. ṣe ni a bẹ àwọn iwin títí kí wọ́n tó dà fún wa, nítorí kò ríran mọ́, ṣe ni à ń fà á lọ́wọ́ kọjá lọ láàrin ìtàkùn àti igi gbogbo tí o kún ojú ọ̀nà wa.
    Ìgbẹ̀yìn ọ̀ràn ọ̀ǹgọ̀ṣútàkìtì burú púpọ̀, nítorí ìgbà tí àwọn iwin ti yọ́ ọ lójú ni ọkàn rẹ̀ ti kúrò nínú ayé, nígbà tí ó ṣe, ko jẹun mọ́ bẹ́ẹ̀ ni kò mu omi, àsẹ̀yìnwá àsẹ̀yìnbọ̀, ó ṣubú lulẹ̀, a gbé e, a fẹ́ òyì si i, ṣùgbọ́n kò gbọ́, ìgbà tí ó ṣe, ó pa ojú dé, a fún ata sii lójú, kò sọ̀rọ̀, a pa ọfọ̀ sii, kò dá ni lóhùn mọ́, ó kú, okàn rẹ̀ ti lọ, ara rẹ̀ ti tutù, ikú dé.
    Báyìí ni a sọ ọkan pàtàkì nù nínú wa, a sì gbẹ́ ihò, a sin ín síi, a sì sọkún a káànú rẹ̀ bí ó ti yẹ. Ìnàkí-gorí-ìtẹ́ mú aṣọ dúdú kékeré, ó sánan mọ́ aṣọ rẹ̀, gẹ́gẹ́ bí àmì ọ̀fọ̀ Gọ̀ǹgọ̀ṣútàkìtì tii ṣe àbúrò rẹ̀.











ÀLÀBÁPÀDÉ ẸLẸ́GBÁRÁ
L
ẹ́yìn èyí, a kọjú sí ọ̀nà Igbó Elégbèje à ń lọ. A kò rí nǹkan abàmì kan tí ó ṣe pàtàkì fún ọjọ́ díẹ̀, ó tó bí ojọ́ mẹ́ta tí a tì sin Gọ̀ǹgọ̀ṣútàkìtì  kí ó tó di pé nǹkan mìíràn tún dé bá ni, báyìí ni: 
    `Bí a ti dé ibi kan báyìí tí ó ttẹ́jú díẹ̀ tí a dúró tí a jẹun tán ni a déédéé gbọ́ ariwo ogunlọ́gọ̀ àwọn ọmọdé ní apá ọ̀nà ibì tí à ń lọ tí wọ́n ń ké bọ̀ lápá ọ̀dọ̀ wa. Àyà mi já púpọ̀ nítorí igbe yìí nítorí igbe yìí nítorí mò ń bẹ̀rù kí ó má baà jẹ́ iwin burúkú tí òkìkí rẹ̀ ti kàn jákè jádò óde aayé tí à ń pè ní Ẹlẹ́gbára. Iwin burúkú ni, bí o bọ̀ àwọn ọmọ rẹ̀ tí à ń pè ni ni ọmọ ẹlẹ́gbára ni ó máa ń ṣáájú tí wọ́n má ń kéde bíbọ̀ rẹ̀ fún gbogbo ohun alaàyé. Bàbá mi tì ròyìn iwin náà fún mi rí, ìbejì ni pẹ̀lú èṣù, awọn méjéèjì si ni àwọn ọmọ aráyé ń bọ ní ìkoríta. Nítorí náà, ìgbà tí mo déédéé gbọ́ ariwo láàrin aginju yìí, ẹ̀rù bà mi gidigidi.
    Lóòótọ́ náà, bí mo ti rò ó si ló bọ́ sí. Nígbà tí ó ṣe tí ariwo náà túbọ̀ ń súnmọ́ wa ni a bẹ̀rẹ̀ si i gbọ́ ohun tí wọn ń wí. Won ń ké báyìí, ‘A kì í wó o, ẹ yàgò fùn un, ẹ yàgò fún un. Máa rọra, máa wolẹ̀, kíyèsí kòtò, kíyèsí pàǹtí, kíyèsí gegele òkúta. 
E:-:-:-e!, E:-:-:-e, Ẹlẹ́gbára ń bọ̀ lọ́nà o, ọ̀gọ lẹ́yìn aṣiwèrè, kùmọ̀ lẹ́yìn aláìgbọràn, ìjàngbọ̀n lẹ́yìn olórí kunkun, E:-:-:-e!, E:-:-:-e! Ìbosí o, ìbòsí o, Ẹlẹ́gbára ń bọ̀ lọ́nà o- a kì í wò ó, ẹni wòó á kú, ẹni kò ó ìjàngbọ̀n lọ́nà, ẹni ríi, rí ìbànújẹ́ ọ̀ṣán gangan, a kìí wò ó! A kì í wò ó! A kì í wò ó:-:-:-:-:-abbl.
    Báyìí ni a bẹ̀rẹ̀ síí gbọ́ igbe náà tí o ń túbọ̀ súnmọ́ ọ̀dọ̀ wa. Wéré a yára di ẹru wa, bí a sì ti ń dìí tán náà ni a wo iwájú tí àwọn ọmọ Ẹlẹ́gbára yọ sí wa.
    Kò sí ẹni tí ẹ̀rù kò bà nínú wa nígbà tí wọ́n yọ, àfi bí a bá máa púrọ́. Ìgnà tí wọ́n sì ti yọ ni a ti tú sí igbo tí olúkúlùkù sá pamọ́ bẹ̀rẹ̀bẹ̀rẹ̀, kẹkẹ kò gbọdọ gbin. Ẹlòmíràn sá gun  orí igi, ọmọde kò lè rí ẹ̀rù kí ẹ̀rù má bà á - Ẹlẹ́gbára kúrò ni nǹkan yẹpẹrẹ.
    Orí àpáta ńlá kan báyìí ni mo gùn lọ ni tèmi. Láti ibẹ̀, mo lè rí ìsàlẹ̀ kedere, àwọn igi ìtàkùn tí ó hù sí orí àpáta náà sì dáàbòbò mi, mo sá pamọ́ sí ẹ̀yìn wọn, àwọn dúró bí awọ́n fún ojú mi. Ibẹ̀ ni mo wà tí mo rí àwọn ọmọ Ẹlẹ́gbára tí wọ́n ń kọjá lọ, mo rí wọn dáadáa. Wọ́n tó àádọ́ta wọn kò sì pa ju ẹsẹ̀ bàtà mẹta mẹ́ta lọ, wọ́n fi ẹfun òun osùn sá ojú, wọ́n so ìyẹ́ mọ́ orí, wọ́n dudu mọ́namọ̀na. Wọn kò wọ ẹ̀wù bẹ́ẹ̀ ni wọn kò wọ ṣòkòtò, ṣùgbọ́n wọ́n sán yẹ̀rì mọ ìdí, ẹyọ owó sì bo yẹ̀rì náà pátápátá. Wọ́n to ìlẹ̀kẹ́ láti orúnkún lọ sí ìsàlẹ̀, ìgbà tí ó kù díẹ̀ kí wọ́n tò ó dé ọrùn ẹsẹ̀, wọ́n dáwọ́ rẹ̀ dúró, wọ́n sì wá mú ẹ̀gbà ide, wọ́n tò ó yí ọrùn ẹsẹ̀ po, wọ́n ge idẹ pẹlẹbẹ pẹlẹbẹ wọ́n so ó mọ́ ẹ̀gbà wọ̀n-ọnnì, eléyìí nì sì ń dún woro-woro bí wọ́n ti ń sáré kọjá lọ.
    Ojú mi gbangba báyìí ni wọ́n ṣe ń kọjá,mo sì dúró mo n wo ìgbà tí Ẹlẹ́gbára pàápàá máa tẹ̀lé wọn.
    Mo dúró títí bí ẹni pé kí Ẹlẹ́gbára pàápàá kọjá, kò kọjá, àkókò gan-an tí mo sì bẹ̀rẹ̀ síí ronú pé kò níí wá mọ ǹ jẹ́ ki n súfèé pe àwọn yò’kù mi ni mo déédéé ri ti ilẹ̀ ń mi tìtì tí ogunlọ́pọ̀ àwọn ẹranko ń sá kiri, àwọn ẹyẹ pàápàá kò fi ara balẹ̀ mọ́, wọn ń kígbe léra léra, àwọn ejo ń sáré gun igi wọ́n tún ń wọ lulẹ̀, bẹ́ẹ̀ ni igbe àwọn ọ̀kẹ́ẹ́rẹ́ gba agbegbe kankan. Ìgbà tí mo tún bẹ̀rẹ̀ si i rí àmì wọ̀nyí, mo túbọ̀ mú ara dúró, kí n ma ba wá lọ̀ bọ́ sí ọwọ́ Ẹlẹ́gbára.
    Nígbà tí ó ṣe, mo ń Ẹlẹ́gbára tí ó yọ lọ́kàn-án-kán, ó ba ni lẹ́rù gidigidi. Ó gbé àpò ńlá kan kọ́ èjìká, ó sì kó kùmọ̀ púpọ̀ lọ́wọ́. Irun orí rẹ̀ gun, ó dúdú, ó sì kun fún ípàǹtí, òṣù kan tí ó wà láàrin orí náà gùn, o sì ń kàn án ní ìdí bí o ti ń rìn lọ. Mo rí ogunlọgọ̀ àdó àti àákàrè igba tí ó tó mọ́ra láti ìbàdí títí o fi dé ẹsẹ̀ koko, mo sì rí eyín rẹ̀ tí ó dàbí eyín kìnìhún, bẹ́ẹ̀ ni iwin burúkú yìí ń wo ọ̀tún tí o ń wo òsì tí ó ń wá wa kiri, nítorí ó ti gbóòórùn wa.
    Nígbà tí ó ṣe ni mo rí Ayédèrú-ẹ̀dá tí ó sá jáde ni abẹ́ ìtàkùn tí ó sá pamọ́ sí, nítorí Ẹlẹ́gbára ju kùmọ̀ sí ibẹ̀, Ayédèrú-ẹ̀dá wá ṣebí ó rí òun ni.Ìgbá tí ó sá jáde yìí ni Ẹlẹ́gbára pàápàá tó ri i, wéré ó sì ti dì í mú, bí ó sì ti fẹ́ pa á, Ayédèrú-ẹ̀dá kígba ó nu, ‘Jọ̀wọ́ ṣe mi jẹ́jẹ́ ki n bà fi ibi tí àwọn yòókù wà hàn ọ, nítorí a pọ̀ jù báyìí lọ.’
    Ìgbà tí ó wí báyìí tán, iwin náà kò pa á, ó ni kí ó maa fi ibi tí a sá pamọ́ sí han òun, wéré Ayédèrú-ẹ̀dá tọ́ka sí mi ní ibi tí mo lóṣòó sí tí mo fi àwọn ewé bojú lórí àpáta.
    Nígbà tí iwin náà rí mi, ó yara ju Ayédèrú-ẹ̀dá sínú àpò ó ń sáré bọ̀ lọ́dọ̀ mi. Bí ó ti ń bọ̀ ni mmò ń ronú ohun tí mo máa ṣe. Àwọn ìtàkùn àti igbó dúdú kan báyìí wà ní ìsàlẹ̀ àpáta ní apá òdìkejì ibi tí òun ń bá gun òkè bọ̀, mo sì ti rọra yọ́ sọ̀kalẹ̀ lẹ́yìn tí wọ́n ti sòfófó mi fún un mo rá wọ abẹ́ ìtàkùn náà mo fi ara pamọ́ bẹ́rẹ́bẹ́rẹ́. Óun ń gun òkè bọ̀ lórí àpáta, ibi tí o sì ti ń fi iwọra sáré bọ̀ kò mọ ìgbà tí mo fi rọra sọ̀ kalẹ̀ sí òsì kejì. Ṣùgbọ́n ìgbà tí ó dé orí àpáta tí kò tún rí mi mọ́, o fura pé abẹ́ ìtàkùn náà ni mo wà, ó ju kùmọ̀ rẹ̀ síbẹ̀, èyí tí o kọ́ jù bá mi ní ìpàkọ́ ṣùgbọ́n n kò mira. Ó ju ẹ̀kejì èyí bá mi ni iwájú n kò sọ̀rọ̀. Ẹ̀kẹta tí ó jjù bá mi ni góńgó imú mi, mo rọra fi ọwọ́ ra inú mo dákẹ́ jẹ́jẹ́. Ẹlẹ́gbára náà bá dáwó dúró o ń wo gbogbo àgbègbè. Ìgbà tí ó pé ṣa, ọkàn rẹ̀ sọ fún un pé ìbẹ̀ ni mo níláti wà, nítorí kò rí mi ki ń jáde lágbègbè ibẹ̀, ó bá mu àdó kan jáde, nígbà tí ó sọ àdó sí abẹ́ ìtí, àdó gbiná, iná ń jò bọ̀ lọ́dọ̀ mi mo bá fò jáde tí Ẹlẹ́gbára náà gbá tẹ̀lé mi, èmi tí mò ń sáré ikú mo ń lọ nínú igbó gbururururururu. Ibi tí o ti ń lé mi lọ àpò já láti èjìká rẹ̀ sílẹ̀, Ayédèrú-ẹ̀dá sá jáde. Ìgbà tí iwin náà rí èyí, ó yípadà ó bẹ̀rẹ̀ síí le Ayédèré-ẹ̀dá lọ èmi náà tún ń sá gba ọ̀nà tèmi lọ. Nígbà tí ó ṣe, ó rántí àpò rẹ̀ tí ó bọ́, o fi àwa méjéèjì sílẹ̀ ó wá àpò rẹ̀ lọ.
    Mo gun orí igi kan lọ lẹ́yìn ìgba ti n kò gbúrò rẹ̀ mọ́, ṣùgbọ́n kò pẹ́ púpọ̀ náà tí mo ń wo Ẹlẹ́gbára tí o ń wò ọ̀hún tí o ń wo ìhín tí o ń pòṣé tí ó n wá wa kiri, mo bẹ̀rẹ̀ sí í gbọ́ ó ń sọ báyìí! A, wọ́n ṣe bẹ́ẹ̀ wọ́n lọ.
    Bẹ́ẹ̀ ni iwin náà bẹ̀rẹ̀ sí í wí tí ó ń wọ igbó kiri tí o ń kígbe pe orí ara rẹ̀, o n wo ìhìn, o ń wo ọ̀hún o ń wo òkè o ń wo odò, o ń wá wa kiri, olúkúlùkù pa lọ́lọ́, ẹnìkan kò gbọdọ gbin, ẹni wúkọ́ dáràn, ẹni yísẹ̀ padà gbé, ẹnikẹ́ni kò gbọdọ̀ sọ̀rọ̀ pínkín, ta ni baba tí ó bí olúwarẹ̀! Àwọn Ẹranko pàápàá kò gbádùn, igbó dákẹ́ bí ẹni pé ọ̀fọ̀ ṣẹ ènìyàn. Ó ṣẹ ẹranko, emi náà rọra jókòó mo ká gúlútú lórí igi.
    Nígbà tí o ṣe o ń bọ̀ lápá ọ̀dọ̀ mi, nígbà tí o sì de ibẹ̀, ó wo ìsàlẹ̀, o wo abẹ́ ìtàkùn, ó wo òkè, ṣùgbọ́n kò rí mi lábẹ́ ewé o sì kọja sí apá ẹ̀yìn mi, o lọ. Èmi ìbá mọ̀ ki ń yára sọ̀ kalẹ̀ kí n wa ibòmíràn sá sí! Nígbà tí o lọ síwájú díẹ̀ ó tún padà sẹ́yìn nígbà tí o sì ń bọ̀ lẹ́ẹ̀kejì nì, tí ó tún gbé ojú sókè, A! Ó rí mi, alákọrí ri mi, ìjàngbọ̀n tún bẹ̀rẹ̀, ó bẹ̀rẹ̀ si mi igi mọ́ mi ní ìdí ki n bà já tilẹ̀, mo tilẹ̀ kọ́ rò pé kò rí mi ni àti pé ó kàn n mi igi lásán ni, ìgbà tí mo sì rọra dákẹ́ ti n kò sọ̀rọ̀ ó dáhùn ó ni, wo ilẹ̀ kí o wo ọ̀run, mo ti rí ọ, ọwọ́ ba ìwọ ní tìrẹ ná...abbl
    Nígbà tí ó ti sọ báyìí, mo mọ̀ pé ó rí mi, mo rọra dide láàrin ẹka igi tí mo fò tagbáratagbára mo balẹ̀ síwájú ibi ti iwin náà wà, wéré ó ti fò tì mí ṣùgbọ́n kí ó tó kàn mi lára, mo ti dide mo fi iré síi, èyin ọ̀rẹ́ mi nnǹkan dé, Ẹlẹ́gbára náà gbé eré dà sílẹ̀ o, ó ń sáré oúnjẹ, èmi ń sáré ikú, ọ̀r[sn di gburururururu! Mo gbọn ire bí ẹni gbọn òwú, iwin náà sì ń lé mi, a sáre títí a fi de ibi ihò títóbi kan báyìí, nígbà tí mo sì dé ibbẹ̀ mo kó sii, àṣé ihò kìnìhín ni, ìgbà tí kìnìhún sì rí mi tí mo ń sá bọ̀ ó ṣebí Ẹlẹ́gbára ni mi, dípò kí ó bá mi jà, ó sá jáde, ìgbà tí ó máa jáde, ó pàdé Ẹlẹ́gbára, ó sebí ènìyàn ni, ó bá bẹ̀rẹ̀ ìjà pẹ̀lú Ẹlẹ́gbára, wọ́n bẹ̀rẹ̀ ìjà, ibi tí wọ́n ti ń jà, mo sá jáde. N kò sá jìnà jù bẹ́l lọ tí iwin náà fi fa kìnìhún ya tí ó tún n lé mi lọ. Èmi náà sì múra mo fi iré si í. Nígbà tí ó ṣe o lé mi dé ibi odo ńlá jíjìn kan, ibẹ̀ lo sì ti ní ìrètí àti mú mi. Nígbà tí mo dé etí odo yìí, dípò ki ń dúró, ṣe ni mo bẹ́ si i, tí mo mòòkùn lọ, ìgbà tí mo sì maa jáde aarin omi ni mo jáde sí mo bá fi ìwẹ̀ si i, mo wẹ̀ já sí odì kejì odò. Ṣùgbọ́n iwin náà kò le wẹ̀. Nítorí náà, nígbà tí o rí i pé mo wẹ̀ dé òdì kejì, tí emi wà ní apá ọ̀hún tí òun wà ni apa ìhín, ó pòṣé, ó ta ìkà sí mi, ó sì bá tirẹ̀ lọ.
    Ibi ti mo ti ń sími yìí ni mo ti déédéé rí obìnrin arẹwà kan tí ó yọ sí mi. Ó lẹ́wà gan-an ni, ó wọ aṣọ darádára, ara rẹ̀ tutu nini, ó mọ́ tónítóní, ara rẹ̀ ń dán bí ara ọmọ kékeré, eyín rẹ̀ funfun bí asọ àlà, ojú rẹ̀ gún bí ojú òṣùpá, ẹyínlójú rẹ̀ mọ́lẹ̀ kedere, ẹ̀yà ara rẹ̀ wà ní ìwọ̀ntun-wọ̀nsì, wọn bá ara ṣe dọ́gbadọ́gba, ó ró aṣọ, ó wé gèlè, ó mú ìbòrùn lọ́wọ́, o fi yẹrí sí etí, o fi òrùka sí ọwọ́ ó sì wọ sálúbàtàtà idẹ. Ènìyàn dúdú ni, ó fi dúdú wu ni.
    Nígbà tí obìnrin náà rí mi, ó wá sí ọ̀dọ̀ mi, ó rẹ́rìn-ín o sì bẹ̀rẹ̀ síí wádìí bí mo ti n rìn tí òun fi rí mi o wá sí ọ̀dọ̀ mi nini tí mo wà, mo sàlàyé fún un dáadáa, ṣùgbọ́n bí o ti ń sọ̀rọ̀ ni o ń rẹrìn-ín músẹ́ sí mi, ọ̀rọ̀ rẹ̀ wọ̀nọnnì sì ṣe mi lóòre lọ́pọ̀lọpọ̀ nítorí ayé ti ṣu mi ni àkókò tí a ń wí yìí, ọkàn mi sì tilẹ̀ ti ń kábàámọ̀ pé kí ni ṣe tí n kò jẹ́ kí Ẹlẹ́gbára kúkú pa mi jẹ. Nígbà tí obìnrin náà jókòó díẹ̀, ó díde, ó lọ bu omi tútú fún mi mu, omi náà tutu ju omi etí odó tí mo wà ni ìgbà mẹ́wàá, nígbà tí o sì wòye pé àárẹ̀ ti mu mi jù, ó lọ mú òògùn wá, oogun náà nínú ìgò kan báyìí, ìgbá tí ó sì bù díẹ̀ nínú òògùn náà sí inú galafi kan fún mi tí mo mu u, ṣe ni ara mi le gaú, ọkàn mi sọ jí.
    Ìgbà yìí ni mo lè sọ̀rọ̀ sí obìnrin náà dáadáa, mo sì bèèrè bí o ti ṣe dé ibẹ̀. O sọ fún mi pé ènìyàn ni ìyá òun ṣùgbọ́n ẹbọra lo bí òun fún àti pé ẹbọra náà ni ọba àgbègbè ibi tí a wà àti pé ààfin bàbá òun kò jìnà sí etí omi tí òun ti rí mi, ó rọ̀ mi pé ki ń wá lọ mọ ilé òun kí n kí bàbá òun ṣùgbọ́n mo kọ̀ mo wí fun un pé mo sa n fẹ́ kí ọkan mi túbọ̀ balẹ̀ díẹ̀ sii ni ni n wẹ̀ padà sí òdí kejì odò ki n wá àwọn tí a jọ ń bọ̀ lọ.
    Lẹ́yìn èyí, obìnrin náà bèèrè bí mo ti ní ìyàwó mo sì wí fún un pé n kòì tìí ní, àti pé nǹkan bẹ́ẹ̀ kò tilẹ̀ tíì sí lọ́kàn mi, ohun tí ó lékè ẹ̀mí mi kò ju pe ki ń ṣe asáájú àwọn ènìyàn mi de Òkè Ìrònú ti ń bẹ nínú Igbó Elẹ́gbẹ́je. Nígbà tí mo sọ bẹ́ẹ̀, ó rẹ́rìn-ín, ọkan mi sì bẹ̀rẹ̀ si rò pé ó ń fẹ́ ki n fẹ́ òun ni. Kìí ṣe pé ó fi ẹnu rẹ̀ sọ, èmi rò bẹ́ẹ̀ ni. Nítorí mo ti mọ̀ pé ìba díẹ̀ nínú obìnrin ni wọn lò fi ẹnu ara wọn sọ fún ọkùnrin kí ó fẹ́ àwọn, bí ìfẹ́ tilẹ̀ ń pa wọn bí ọtí, tí o tì wọ́n ká bí ẹni tí òrìṣà gùn, àti la ẹnu sọ̀rọ̀ náà jáde a máa jẹ́ ìṣòro.
    Ṣùgbọ́n obìnrin náà ṣe aájò mi púpọ̀ ọ̀ran rẹ̀ ló sì jẹ́ ki n mọ̀ pé ìfẹ́ a máa fa ìfẹ́ yọ, nítorí sáájú àkókò náà, n kìí fẹ́ràn obìnrin rara ó sì dàbí ẹni pé ìṣẹ̀dá mi ni ki n máa kórira wọn ṣùgbọ́n nígbà tí mo máa fi eléyìí sílẹ̀ omi fẹ́rẹ̀ bọ́ lójú mi bẹ́ẹ̀ ni n kò sì tilẹ̀ ní ọkàn àti fẹ́ ẹ.
    Oun náà lo ṣe ọ̀nà tí mo fi yọ lọ́wọ́ Ẹlẹ́gbára, níbi tí a ti ń sọ̀rọ̀, ó bèèrè ohun tí mo rò pé òun lè fi ràn mi lọ́wọ́ mo sì ròyìn ìyọnu tí mo ti bá pàdé fun un. Lẹ́yìn èyí, ó pe àbúrò rẹ ọkùnrin, nígbà tí ó dé, o wí fún un pé kí o lọ gbé ọkọ̀ wá kí ó tù mí kọjá sí apá kejì odo, wéré wọ́n ti mu ọkọ̀ dé, àti èmi àti oun sì rékojá sí òdì kejìo lápá ibi tí mo wà. Kí a tó bọ sí inú ọkọ̀ ó ti béèrè nípa Fìlásayépọ̀ nítorí ó wí pé ẹgbọ́n òun ni, bàbá rẹ̀ jẹ́ àbúrò bàbá òun àwọn méjéèjì wá jẹ́ àbúrò olókun tíí ṣe alákòóso omi. Ó ní bàbá òun tí orúkọ rẹ̀ ń jẹ́ Ayédùbúlẹ̀ ni ẹni t;i wọ́n bí bàbá Fìláswayépọ̀ ń gbé kiri. Ó wí fún mi pé ó yẹ kí a wa Filásayépọ̀ rí, nítorí bí a bá le ríi, iwin tíí ṣe alákòóso fìlà rẹ̀ yóò kó wa yọ. Nígbà tí a gúnlẹ̀ sí òdì kejì tán, ó wí pé kí àbúrò òun tó jẹ́ iwin wá Fìlásayépọ̀ wá nní ibikíbi tí ó bá ti lè rii. Wéré tí ó wí báyìí, ṣe ni àbúrò rẹ̀ rá mọ́ wa lójú, nígbà tí o sì fi máa tó ìsẹ́jú mẹ́ta ṣe ni mo rí i tí o ń fò bọ̀ lófurufú tí ó gbé fìlàsayépọ̀ lé èjìká, tí ó gbé e kalẹ̀ lọdọ wa. Ìgbà tí iwin yìí rí fìlásayépọ̀ wọ̀n yọ̀ mọ́ ara wọn, wọ́n sì kí ara wọn dáadáa. Lẹ́yìn náà ó ni ki filásayépọ̀ pe iwin inú fila rẹ̀ fun òun, onítọ̀ún sì ṣe bẹ́ẹ̀. Nígbà tí iwin náà dé, kò ga púpọ̀, o sì sanra o ni iké ńlá kan lẹ́yìn. Òun ati obìnrin yìí sọ̀rọ̀ sí ara wọn ní èdè tì n kò gbọ rí, lẹ́yìn náà ni iwin tii ṣe alákòóso filà yìí bẹ̀rẹ̀, tí o ní ki n jókòó lé òun lẹ́yìn, nígbà tí mo sì ṣe bẹ́ẹ̀, wéré ni mo bá ara mi ni ofuurfú tí o ń fò lọ pẹ̀lú mi. Àyà mi kọ́ já ṣùgbọ́n ó ni ki n dì mọ́ òun lẹ́yìnn dáadáa kì n má ba à já lulẹ̀ mo rọra dọ̀bálẹ̀ lé e lẹ́yìn mo di iké ẹ̀yìn rẹ̀ mú dáadáa. Iwin náà ni irun lára bi ti ẹranko gan-an ni, irun wọ̀nyí ni mo si di mọ́ pẹ̀lú iké ẹ̀yìn rẹ̀ tí kò jẹ́ kí n já ṣubú. Nígbà tí ó pẹ́ díẹ̀ ó gbé mi sọ̀kalẹ̀ sí ojú ọ̀nà Igbó Elégbèje, ó sì wí fún mi pé a ti kúró ní àgbègbè ibi tí Ẹlẹ́gbára máa ń dé, ṣùgbọ́n ó wí fún mi ki n má kúrò nibi tí òun gbé mi s’’i nítorí òun ń lọ máa gbé àwọn yòókù lọ́kọ́ọ̀kan wá.
    Lóòótọ́ náà, iwin inú fìlà yìí bẹ̀rẹ̀ sii wá àwọn ẹnìkejì mi yòókù kiri, o sì ń gbée wọn wá sí ọ̀dọ̀ mi lọ́kọ́ọ̀kan, bẹ́ẹ̀ ló ṣe títí ó fi gbé gbogbo wa tán. Ṣùgbọ́n nígbà tí a wo ààrin wa, a kò rí ọkùnrin kan báyìí tí o ń jẹ́ ìgbí-ènìyàn, ó jẹ́ ẹni tí kìí fi ìkánjú ṣe nǹkan kan rárá, bí ó bá ń rìn pàápàá náà báyìí, tẹ̀ǹkì-tẹ̀ǹkì ló máa ń rìn kiri ìgbà tí iwin náà gbé ojúayédùn dé nítorí òun ló gbé kẹ́yìn pátápátá, ó wi fún ni pé kò sí ẹnìkan lọ́hùn-un mọ́. A ba wí fún olójúmájèlé kí ó ba ni fi eyín erin rẹ̀ wo inú igbó náà bóyá ó lè jẹ́ rí i. Ìgbà tí ó ṣe bẹ́ẹ̀, kò ríi, ṣùgbọ́n ó wí fún ni pe òun ri Ẹlẹ́gbára pàápàá, o ń jẹ òkú ènìyàn kan lọ́wọ́ àti pé òkú ènìyàn náà jọ òku Ìgnín-ènìyàn, nígbà tí àwa náà wò ó, òun ni. Ẹlẹ́gbára ti fa ọkùnrin náà ya pẹ́rẹpẹ̀rẹ, báyìí ni a sì ń wò ó tí o ń fọ́n egungun agbárí Ìgbín-ènìyàn bí ẹni fọ́n fèrè.
    Nínú gbogbo wa, kò sí ẹni tí kò fi ara pa àfi Ìbẹ̀ǹbẹ́-Olókùnrùn. Ó jẹ́ ẹni tí ó sanra púpọ̀ ó sì yà mi lẹ́nu bí òun ti ṣe lọ ni orí ire bẹ́ẹ̀, ìgbà tí Ẹlẹ́gbára ti tú wa ká tí òun sì ti rọra fi ara pamọ́ sínú igbó ṣúúrú kan, Ẹlẹ́gbára kò rii títí gbogbo wa fi ń sá gun òkè sá gun gègéle.
    A dúró, a simi díẹ̀, olúkúlùklù ròyìn ohun tí òun bá pàdé ni ibi tí òun ti ń sá kiri, a dúpẹ́ lọ́wọ́ iwin inú Fìlàsayépọ̀ kí ó tó tún di pé o padà wọ inú fìlà ọ̀rẹ́ wa lọ. Lẹ́yìn èyí, a kọjú sí ọ̀nà wa. A rin títí ilẹ̀ ọjọ́ kéjì fi ṣú láàrí ìyọnu kan àfi ti Ìbẹ̀ǹbẹ́ olókùnrùn tí o ń kígbe ebi. Ìgbà tí ilẹ̀ ọjọ́ kẹta mọ hàì ni a já sí igbó àwọn ẹran kan báyìí tí wọn kò sì sá fún ni títí a fi kànj wọ́n lára. Wọ́n tóbi púpọ̀, ọ̀kọ̀ọ̀kan wọ́n tóbi tó màlúù dáadáa, a pa nínú wọn, gbogbo wa jẹ, Ìbẹ̀ǹbẹ́-olókùnrùn sì pa púpọ̀ jẹ nínú wọn.




ÌLÚ ÀWỌN ÈDÌDÀRẸ́ NÍ IBI TÍ ÒMÙGỌ́DIMÉJÌ Ti Ń ṢE ỌBA WỌN
N
ígbà tí a kúrò ní ibi tí àwọn ẹranko wọ̀nyí wà tí a túbọ̀ rìn díẹ̀ síwájú si a rí ọ̀nà kékeré kan báyìí tí ó yà bá apá òsì lọ. Wọ́n kọ àkọlé kan sí ìyànà náà, nǹkan tí wọ́n sì kọ ni èyí:
    ‘Ìlú àwọn Èdìdàrẹ́ níbi tí òmùgọ́diméjì ti ń ṣe ọba wọn.’
    Àkọlé yìí yà wá lẹ́nu a sì yà sí ọ̀nà náà kí a ba lọ wò bí ibẹ̀ ti rí. nígbà tí a rìn sí iwájú díẹ̀, a bẹ̀rẹ̀ sii wo ìlú náà ní ọ̀kánkán ṣùgbọ́n ọ̀nà tí à ń tọ̀ lọ túbọ̀ ń di kékeré sii àfi bí ẹni pé ènìyàn kò ń gbá ìlú náà ni, nígbà tí ó sa pẹ́ sá, a yọ sí ìlú yìí.
    Èmi ni mo wí fún yín, ẹ̀yin ọ̀rẹ́ mi, lọ́jọ̀ tí mo ti dé inú ayé n kò rí ìlú tí ó jẹ́ ìlú eléèérí bi ìlú yìí rí. Ìgbà tí a dé aarin ọjà, gbogbo ìbẹ̀ ń rùn ni, kò dàbí ẹni pé ẹnikẹ́ni gba aarin ọjà náà rí. gẹ́gẹ́ bí àṣà wọn, arúgbó lo ń ta ọjà, òun ló gbọ́dọ̀ kiri, gbogbo àwọn tí a sì bá nínú ọjà náà kò ju àádọ́ta lọ, gbogbo wọn ni wọ́n sì ti fi gbogbo orí hu ewú pátápátá, wọn ìbá sì tilẹ̀ pọ̀ jù bẹ́l lọ bí ko ṣe pé wọn kò ń pẹ́ kú ní ìlú náà. Orí ìpàǹtí ni wọn gbé gbogbo ọjà títà lé. Ìhòòhò ni púpọ̀ nínú àwọn tí a rí wà, tó bẹ́ẹ̀ tí ó jẹ pé bí wọn ba ń kọjá, eeri n gbọ̀n silẹ̀ ni, ọdún mẹ́ta mẹ́ta ni wọn to ń wẹ̀, èérí ara wọ́n pọ̀. Mo rò pé eléyìí náà ló mu kí kúrúnà kúkú pọ̀ tó bẹ́ẹ̀ ní ìlú náà, ṣùgbọ́n èyí tí ó buru ju kúrúnà ni egbò ẹsẹ̀ Olúkúlùkù tí ó dúró gẹ́gẹ́ bí àṣà fún àwọn gbájumọ̀. Ewé kékeré kò tó láti fi bò wọn, omi egbò ẹsẹ̀ awọn ara ìlú náà a sì maa kán sílẹ̀ bí wọ́n bá ti n rìn lọ. Iná orí àti iná aṣọ pẹ̀lú ogunlọ́gọ̀ idun ti ṣe ọ̀nà sí ara wọn. Àwọn kòkòrò wọ̀n-ọnnì rí i pé ibẹ̀ dára gẹ́gẹ́ bí ilé fún àwọn. Kò sí ibi ti jìgá ko lè wọ lara àwọn Èdìdàrẹ́, jìgá kọ́ pẹ̀tẹ́ è si sí wọn ni àtẹ́lẹsẹ̀, o kọ ilé ilẹ̀ sí wọn ni ìbàdi, ṣùgbọ́n ori ni aafin àwọn ina wa. Èékán ọwọ́ wọn mu bí àdá, Ìgbà tí wọ́n bá sì ń họ ara, a máa dún kùràkùrà bí ìgbà tí àgbẹ̀ ba ń fi ọkọ́ ro oko. Omi tí wọn ń mu ni ìlú yìí burú gidigidi, nítorí etí odò tí wọ́n ti ń pọn ọ̀n ni wọn ń, ṣe ìgbọ̀n sẹ̀ sí bẹ́ẹ̀ ni odò náà kò ju kékeré lọ.
    Nígbà ti a ti dé aarin ọjà wọn tí a wo ìwà wọn tí ó burú bi mo ti ròyìn yìí ni a ti pinnu pé ó yẹ ki á pa àgọ́ sí etí ibẹ̀ kí a wò wọ́n fún ọjọ́ mélòó kan. Àgọ́ tí a pa tó ìṣẹ́jú mẹ́ẹ̀dógún sí ìlú yìí, nítorí etí ibẹ̀ kò wu wa láti pa àgọ́ sí.
    Èyí tí ó burú púpọ̀ ní ìlú yìí ni ìwà wọn sí ara wọn. Gẹ́gẹ́ bí àṣà àwọn Èdìdàrẹ́, ọmọdé ló ni ayé, àwọn àgbàlagbà kò jámọ́ nǹkan kan. Bí ilẹ̀ bá mọ, bàbá á dọ̀bálẹ̀ fún àwọn ọmọ rẹ̀ káàkiri ilé, ìyá a tún kúnlẹ̀ fún wọn. Bí ọmọdé bá máa ránṣẹ́, a rán àgbàlagbà ní iṣẹ́, bí ọmọdé àti àgbàlagbà bá jẹun tán, àgbà ni ń fọ àwọ. Àwọn obìnrin ní n ṣíṣẹ́ líle àfi ẹ̀kọ̀ọ̀kan ni àwọn ọkùnrin ń ràn wọ́n lọ́wọ́ ṣùgbọ́n ìgbà tí àwọn obìnrin bá dé oko tán wọn á wá iṣu lé ọkọ wọn lórí, a rù ú bọ̀ láti oko. Bí ọmọdé bá ti gbé nǹkan tí ó wúwo díẹ̀ lọ́wọ́, àwọn àgbà nílatí sáré gbà á lọ́wọ́ rẹ̀. Bí ọmọdé àti àgbà bá lọ sí oko ìbáà ṣe ọkùnrin ìbáà ṣe obìnrin, àgbà ni ó nílati ru erù bọ̀. Ìgbà tí wọ́n bá sì wà ní oko, àgbà ni ó nílati dá iná kí ó ṣe oúnjẹ.
    Wọ́n kì í sìnkú ní ìlú náà. Bí ẹnìkan bá kíi, oúnjẹ dé, nítorí jíjẹ ni wọn ń jẹ òkú ara wọn ṣùgbọ́n wọn ko kẹ́ déédéé pa ara wọn jẹ. Bí ọ̀pọ̀lọpọ̀ bá kú pọ̀ lẹ́ẹ̀kan ṣoṣo wọn á rọra gbé òkú wwọn sí àgbàlá wọ́n a máa jẹ ẹ́ díẹ̀díẹ̀. Bí o sì tilẹ̀ jẹ́ pé wọn má a ń sun ẹran ènìyàn kí wọ́n tó jẹ ẹ́, síbẹ̀ wọn kò mọ ọ̀nà àti yan òkú tí ó bá kú tí kò ní fi bàjẹ́, ìgbà tí wọ́n bá sì gbé e sí ẹ̀yìn kùnlé tó bí ọjọ́ mẹ́ta èyí nì a bẹ̀rẹ̀ sí í rùn ṣùgbọ́n àkókò náà ni wọn má a ń sáré pe ọ̀rẹ́ wọn kí ó wá jẹ àṣè ní ilé wọn, wọ́n á ni àwọn n ṣe sàráà kí ẹ̀mí àwọn bà gbó.
    Bí wọn ti ń kọ ilé wọn kò dára rárá, nítorí kì í sí ẹyọ ferese kan ní ilé wọn, gbogbo ibẹ̀ á ṣókùnkùn dudu, atẹ́gùn kì í síí rí àyè dé ibẹ̀ jù bẹ́ẹ̀ lọ. Koríko ni wọ́n fi bo ilé wọn ìgbà tí òjò bá sì rọ̀, ìgbà púpọ̀ ni ilé ń jò tí gbogbo ilẹ̀ á tùtù nini, ewéko ni wọ́n n tẹ́ sílẹ̀ sùn, wọ́n á fi okúta ṣe ìrọ̀rí, wọn kò ni ẹní kan ṣoṣo.
    Bí mo ti wí lẹ́ẹ̀kan, aṣọ kò wọ́pọ̀ ní ìlú náà, nínú agbo ilé ìbẹ̀, púpọ̀ ló jẹ́ pé aṣọ kan ṣoṣo ni ó wà fún gbogbo wọn, wọ́n a si ṣe èetò bí awọn ó ti ṣe lò ó. Ẹni kọ̀ọ̀kan níí sábàá máa lò ó lójoójúmọ́, èyí nì ni pé bí àwọn ọmọ ilé náà bá jẹ́ ọgbọ̀n, oṣooṣù ni aṣọ náà ó tó máa kan ẹni kọ̀ọ̀kan, nítorí náà ní àkókò òtútù, ewé ni wọ́n ń lò jù bí aṣọ.
    Gẹ́gẹ́ bí ẹ̀yín náà ti mọ̀, ìlú tí ó kún fún èérí bí irú èyí tí mo ń sọ yìí kò lè ṣai ní àwọn aláì sàn nínú. Kò sí ibi náà ní ode ayé yìí tí aisan pọ̀ to tayọ tí ilú Edidarẹ nibi tí omugodimeji ti ń ṣe ọba wọn. Kí a filẹ̀ mú ti èérí kúrò, ki ni kí a ti pe ti ilé wọn tí kò ní fèrèsé tàbí ilẹ̀ ilé tí ó tùtù nini, kí ló lè mú àìsàn wá tí ó kọja irú èyí!
    Bí ìtàn ibẹ̀ ti lọ, ìlú náà ni o tóbi jù ni òde ayé ni ayé àtijọ́, odidi ọjọ́ mẹta ni wọ́n fi ń rìn láti apá kan dé apá kejì ṣùgbọ́n nǹkan tí o sọ wọ́n dì bí wọn ti wa yìí ni ìrẹ́pọ̀ tí kò sí láàrin wọn. Wọ́n jẹ́ ẹ̀dá tí ó mọ ti ara rẹ̀ nìkan tó bẹ́ẹ̀ gẹ́ẹ́ tí kò sí irú wọn ṣáájú wọn tí kò sì lè sí irú wọn lẹ́yìn wọn. Wọ́n kún fún owú jíjẹ tó bẹ́ẹ̀ ti ó jẹ́ pé bàbá kò jẹ́ fi nǹkan kan ọmọ rẹ̀ ọkùnrin, ìyá kò ni jẹ́ kí ọmọbìnrin rẹ̀ tilẹ̀ wò bí òun ti ń ṣe ọbẹ̀. Nípa ṣíṣe bẹ́ẹ̀, ohun tí ẹníkan bá mọ ẹni kejì kò ní mọ̀ ọ́, bẹ́ẹ̀ bẹ́ẹ̀ ọgbọ́n wọn ń parẹ́. Ó pẹ́ díẹ̀ tí a dé ìlú náà kí a to mọ ọba wọn. Ohun tí kò tilẹ̀ jẹ́ kí a lọ sí ilé ọba wọn kò ju èyí pe níwọ̀n ìgbà tí ìlú ti burú tó bí a ti báa yìí a kò ní èrò gíga kan nípa ọba ìbẹ̀ rárá, nítorí kò sí ọba pàtàkì kan tí ó lè fi oju ara rẹ̀ sílẹ̀ títí ìlú fi máa burú tó bí a ti báa nì.
    Ohun tí ó mú kí a tilẹ̀ pinnu àti lọ ilé ọba náà kò ju ti ilẹ̀ ẹ́ gbóná tí ó bẹ̀rẹ̀ sí ;i jà ti ó sì jẹ́ pé o ń pa púpọ̀ nínú wọn.
    Nítorí èyí, a ránṣẹ́ lọ sọ fún ọba pé à ń bọ̀ wá ri i nípa ọ̀rọ̀ kan àti pé kí ó sọ ìgbà tí òun lè rí àyè rí wa. Nígbà tí oníṣẹ́ padà dé, ó wí fún wa pé ọba nì kí a wá sí aafin ní òwúrọ̀ ojọ́ kejì ní agogo mẹ́jọ̀-àbọ̀.
    Nígbà tí ilẹ̀ ọjọ́ kejì mọ́ tí a jẹun a lọ sí ilé ọba. A dé ọ̀hún ní déédéé agogo mẹ́jọ-àbọ̀ gan-an, a rí ẹnìkan ti o ń bọ̀ láti aafin a sì wí fún un pé ọba wi fún wa kí á wá rí òun, ẹni náà bá padà wọ aafin lọ láti lọ sọ fún ọba, ṣùgbọ́n nígbà tí o máa padà dé, ó wí fún wa pé, ọba òmùgọ́diméjì ti lọ sí oko.
    Ní alẹ́ ọ̀jọ̀ náà, ni nǹkan bí agogo méje, a tún ránṣẹ́ lọ sí ààfin láti ba wa wò bí ọba bá ti dé, nígbà tí oníṣẹ́ wa padà ó wí fún wa wí pé ọba kòì tíì dé.
    Bí ilẹ̀ ti ń mọ ni ọjọ kejì, ti a ri i pé ó tó àkókò kí ọba tì maa rì àwọn ènìyàn rẹ̀, a tún ránṣẹ́ lọ sí ààfin. Ìgbà tí oníṣẹ́ pada dé o ní ọba wí pé ó rẹ òun lọ́jọ́ náà púpọ̀ nítorí ẹrù ti òun rù bọ̀ láti oko lọ́jọ́ tí a kọ́ wá a lọ́ pọ̀ ju èyí ti òun ti ń rù bọ̀ ri lọ, nǹkan agogo mẹ́sàn-án, èyí nì ní ọjọ́ kẹta tí a ti n wá a lọ sí aafin.
    Ní agogo mẹ́sàn-án gééré ni a dé ààfin ní ọjọ́ tí ó tún dá yìí, a tilẹ̀ kọ́ ṣebí a pẹ́ ni, ṣùgbọ́n nígbà tí a dé ọhún ni a mọ pe a dé sí àkókò gan-an. Bí a ti dé ọ̀hún ni a tún rán oníṣẹ́ kan wọ ààfin lọ. Ó pẹ́ díẹ̀ kí oníṣẹ́ náà tó padà, o wí fún ni pé ọba ti dé àti pe o n fẹ́ ri wa ní ọjọ́ kéjì ní déedée agogo mẹ́sàn-án àbọ̀. A dé ọ̀hùn bí ó ti wi lọ́jọ́ kèjì lóòótọ́, ṣùgbọ́n ọba ti lọ sí oko.
    Báyìí ni Òmùgọ́diméjì bẹ̀rẹ̀ síí ṣe títí ó fi di alẹ́ ọjọ́ kẹfà tí ó ránṣẹ́ pé kí a wá rí òun ní nǹkan bí agogo mẹ́wàá dípò agogo méjìlá tí o dá, ọjọ́ náà la sì kọ ríì. Mo fẹ́ kí ẹ mọ̀ pé láti ọjọ́ tí a ti ń ránṣẹ́ yìí, onísẹ́ wa pàápàá kì í fi ojú rí ọba náà, ṣe ni wọn máa ń jíṣẹ́ fún un tí ẹni tí a bá ran náà máa ń ránṣẹ́ wọ ààfin lọ bí a si ṣe rí ọba yóò yà yín lẹnu.
    Aafin ọba Òmùgọ̀diméjì kò dara tó aba oko rara, ogiri ti wọ́n mọ yíí ká, ẹsẹ̀ méjì ni gíga rẹ̀.
    Lówùúrọ̀ ọjọ́ keje tí mò ń sọ̀rọ̀ rẹ̀ yìí, nígbà tí a dé aafin, a rí ẹnìkan tí ó jókòó lé orí ogiri tí o yí ààfin po. Ó sán ìbàǹtẹ́ mọ́ ìdí o sì pọ́n ìbàǹtẹ́ náà ni ìkólóbo. Ó tún dé fìlà gbọọrọ kan báyìí, kò wọ ṣòkòtò, kò wọ ẹ̀wù bẹ́ẹ̀ ni kò wọ bàtà rárá. Ọkùnrin yìí ni a ba ni orí ogiri. Inú wa dun tí a rii nítorí a n fẹ́ kí á tèlè rí ẹni tí yóò ba wa wọlé sọ fún ọba pé a ti dé. Gbogbo ìgbà tí a ti máa ń wá sẹ́yìn wọ̀n-ọnnì ni ìyà ma ń jẹ wa kí a to lè rí ẹni rán wọle, nítorí èyí inú wa dùn tí a tètè rí ẹnìkan ni ọjọ́ tí a n wí yìí.
    Wéré tí a ti ri ọkùnrin yìí la ti ṣo fún un pé a fẹ́ kí o ba ni wọlé lọ̀ sọ fún ọba pe a ti de. Nígbà tí a wí báyìí ọkùnrin náà béèrè nǹkan tí a fẹ́ rí ọba fún, a sì wí fún un pé a kòì tíì ṣeran láti sọ èyí nì fún ẹnikẹ́ni àti wí pé o di ìgbà tí a bá rí ọba kí a sọ fún un. Ìgbà tí o sì ń tẹnumọ́ ọ pé kí a sọ fún òun, inú bí wa a ṣebí o ń fẹ́ gba àbẹ̀tẹ́lẹ̀ lọwọ wa kí ó tó wọlé lọ sọ ni.
    Ibi tí a ti jọ n sọ̀rọ̀ sì ara wa yìí ni ọkùnrin kan ti dé nígbà tí ó sì dé iwájú ẹni ti à ń bá sọ̀rọ̀ yìí, ó dọ̀bálẹ̀ ó sì kìí ‘Kábíyèsí aláṣẹ, èkejì òrìṣà’irú kíkí yìí jọ wa lójú a sì bẹ̀rẹ̀ sí í rò nínú ara wa pé bóyá ni ọkùnrin wọn ṣe máa ń ki ìránṣẹ́ ọba ni ìlú náà. Ṣùgbọ́n ibi tí a ti ń ronú bẹ́ẹ̀ ni ọkùnrin ti à ń bá sọ̀rọ̀ wí fún èyí tí ó ṣẹ̀ṣẹ̀ dé pé àwa tí à ń lọ sí ìdálẹ̀ ni o rí níwájú òun àti pé a kò tilẹ̀ mọ òun pàápàá. Àkókò náà ni ẹni ti ó ṣẹ̀ṣẹ̀ dé yìí sọ fún wa pé ọba ni à ń bá sọ̀rọ̀ àti pé òun ni ẹni tí ń jẹ́ Òmùgọ́diméjì tii ṣe ọba ìlú àwọn Èdìdàrẹ́. Bí ọkùnrin náà ti sọ báyìí tan ni a tọrọ àforíjì lọ́wọ́ ọba pé a kò mọ̀ pé òun ni. Lẹ́yìn èyí ni Òmùgọ̀diméjì bẹ̀rẹ̀ ọ̀rọ̀ i sọ tí ó ni:
    Ẹ̀yin aláìmoye, ẹ̀yin aláìgbọ́n, jíjókòó tí mo jókòó, n kò jókòó ní ìjókòó ọba ni, tàbí aṣọ tí aṣọ tí mo wọ̀ ni kò tó ti ọba? Bí ẹ kò mọ nǹkan ẹ ko mọ iyì ìbàǹtẹ́ mi? Bí ojú yín tilẹ̀ fọ́ ẹ ó sọ pé ẹ kò rí adé mi ni? Bí ẹ kò tilẹ̀ mo gbogbo rẹ̀, ẹ kò rí aafin mi tí ó lókìkí jákèjádò ayó? Ọba wo ló tó mi? Ènìyàn wo ló gbọn bí èmi? Ta ni ọba náà láyó yìí tí ó lè fi ọwọ sọ àyà pé ìlú òun dárá bí ìlú mi? Ẹ̀yin ti ẹ lójú tí ẹ kò lè fi ríran- bí ẹ kò bá sọ́ra yín n oo báa yín jà kí ẹ tó kúrò ní ìlú mi.
    Báyìí ni ọba náà sọ, ẹ̀rù sì ba gbogbo wa pé bí ìlú rẹ̀ ti bàjẹ́ to nì, ó dárá lójú ọba! Ọjọ náà ni mo sì tó wá mọ̀ pé òmùgọ̀ tí ó ta gbogbo òmùgọ̀ yọ ni kí ẹni tí ó gọ̀ rò pé òun gbọ́n, nítorí ìgbà tí ènìyàn kò bá gbọ́n ṣùgbọ́n tí kò mọ̀ pé òun kò gbọ́n, àti gbe ọgbọ́n ẹlòmiràn kò ní ṣàì jẹ́ iṣoro.
    Nígbà tí ọba parí ọ̀rọ̀ rẹ̀ tí mo ń fẹ́ sọ̀rọ̀ ni Ayédèrú-ẹ̀da dìde o ni òun ń fẹ́ sọ̀rọ̀ fún un, nígbà tí o sì máa sọ̀rọ̀ ó ni; Kábíyèsí inú mi dùn láti mọ̀ yín lónìí. Ẹ ma ṣe bínú pé a kò mọ yín nígbà tí a dé, kì í ṣe gbogbo wa ni kò mọ̀ yín, nítorí èmi ti mo dúro yìí, rírí tí mo ti rí yin ni mo ti mọ̀ pé ọba pàtàkì ni ẹ jẹ́. Ìlú yìí lè ṣàì dára lójú ẹlòmmíràn, ṣùgbọ́n èmi ni tèmi, mo gbáduǹ ìlú yin n kò sì sí nínú àwọn ẹlòmíràn tì ń sọ̀rọ̀ yín lẹ́yìn pé ìlú yìí kò dára. Ọ̀rẹ̀ yin ni mo fẹ́ ṣe. Mo kí yin mo tún yín kí, ẹ kú ìnáwo àáfin yìí, ẹ kú ìtọ́jú ìlú yìí, ìlú yìí jọ mi lójú, ẹ máṣe bínú sí mi àti àwọn ọ̀rẹ́ mi o, Kábíyèsí.
    B;ayìí ni ọ̀kàn nínú wa sọ̀rọ̀, Ayédèrú-ẹda tí o ṣe mi ní àlejò ní ìlú rẹ̀ ní ìjọ́sí tí mo sì fi ṣe ìgbá kejì mi ni ìrìnàjò sí Igbó Elégbèje yìí.
    Kí Ayédèrú-ẹ̀dá tó parí ọ̀rọ̀ rẹ̀ tán ni púpọ̀ nínú wa tí a ti jókòó le orí ogiri kekere tí o yí ilé Òmùgọ̀diméjì po ti n fẹ́ sọ̀rọ̀. Ìgbà tí ó sì parí ọ̀rọ̀ rẹ̀ tán, Filásayépọ̀ dìde pọ̀ lẹ́ẹ̀kan ṣoṣo. Èmi pàápàá ń fẹ́ sọ̀rọ̀ ṣùgbọ́n nígbà tí mo rí àwọn ẹnìkejì mi gbogbo tí wọ́n sìde èmi jókòó mo sì wí fún  Filásayépọ̀ àti Olójúmájèlé kí wọn jókòó kí wọn jẹ́ kí Kùmọ́diran sọ̀rọ̀, nítorí òun ló kọ́ sáajú gbogbo wa dìde.
    Nígbà tí Kùmọ́dìran bẹ̀rẹ̀ síí sọ̀rọ̀, àyà mi já, ó sọ̀rọ̀ yánna yànna ó ni:
    Òmùgọ́diméjì, inú mi kò dùn láti mọ̀ ọ́ rárá. Dídùn báwo? Iwọ, Òmùgọ́diméjì, ẹni tí o pè ọ ní Òmùgọ̀diméjì kò pè ọ́ bí o ti yẹ kí ó pè ọ. Nítorí kí ni n kọ, nítorí òmùgọ̀ rẹ rékọjá méjì, òmùgọ̀ rẹ ju méjì lọ. Bí òmùgọ̀ rẹ kò bá rekọja méjì, ìlú rẹ a bàjẹ́ tó báyìí lójú ara rẹ, ìwọ a tún máa rí ẹnu sọ̀rọ̀! Ìwọ alákọrí yìí, tí o ṣse ikùn bí àpò èkùrọ́. Ìbàntẹ́ wo lo fi ń ṣe fáàrí? Ìbàntẹ́ ni ọba ń sán? Fìlà rẹ gbọọrọ, bí ojú rẹ kò bá fọ́, fìlà rẹ tí ìwọ ń pè ní odé yìí dára ju fìlà orí awa lọ? Òní yìí ló di odidi ọjọ́ méje ti a ti ń ránṣẹ́ sí ọ pé kí jẹ́ kí á wá rí ọ, gbogbo àdéhùn tí o ń bá wa ṣe ni ò ń yẹ̀, síbẹ̀ o kò ronú ara rẹ wò. Èmi ni mo wí fún ọ, Òmùgọ́diméjì, bí etí rẹ kò bá di, gbọ nǹkan tí a máa bá ọ sọ lónìí: Ìlú rẹ yìí bàjẹ́ tó bẹ́ẹ̀ tí n kò rí irú rẹ̀ rí. Ayé ti kúrò ní ibi ti ẹ̀yin wà yìí, o nílati lọ múra kí o tún èrò ara rẹ pa. Ọ̀rọ̀ pàtàkì ni a wá láti bá ọ sọ lónìí, bí o fẹ́ bí a kọ̀ o nílati gbọ́ ọ̀rọ̀ náà bí o ko bá sì gbọ́ ní ojú bọ̀rọ̀, a o wí fún ọ ni ojú líle. Ọ̀rọ̀ tèmi kò jù báyìí lọ 
    Báyìí ni Kùmọ́dìran parí ọ̀rọ̀ rẹ̀, nígbà tí ó sọ ọ tán mo ṣàkíyesí pé inú àwọn ènìyàn mi dùn ṣùgbọ́n ẹru ti ń bà mí bí o ti ń sọ̀rọ̀ náà bọ̀ kí ìjà má ba bẹ́ sílẹ̀ nígbà tí o parí ọ̀rọ̀ rẹ̀, nítorí ọ̀rọ̀ tí ó sọ le, ṣùgbọ́n ìyàlẹ́nu ló jẹ́ fún mi pé nígbà tí Kùmọ́dìran parí ọ̀rọ̀ rẹ̀, ẹ̀rín ni ọba Òmùgọ̀di-méjì bú sí, ó rẹ́rìn-ín títí o fi yí lulẹ̀ lórí ogiri kékeré tí ó jókòó lé nígbà tí o sì dákẹ́ ẹ̀rín náà ṣe ló kọjú sí ọkùnrin tí ó dé bá wa níbẹ̀ tí ó wí fún un pé kí o mú wa lọ sí ààfin kí a lọ jókòó de òun, òun ń bọ.
    Bí wọ́an ti ṣe ètò ilé Òmùgọ̀diméjì yàtọ̀ púpọ̀ sí tí ilé àwọn ọba tí mo mọ̀. Ṣe, ni ààfin ìlẹ̀ Yprùbá, inú ààfin pátápátá lọ́hùn-ún ni ilé àwọn ayaba ń wà, kò rí bẹ́ẹ̀ fún Òmùgọ́diméjì, ilé àwọn obìnrin rẹ̀ ló kangùn sí ibi tí ènìyàn ń gbà wọlé, nígbà tí wọ́n sì mú wa wa ilé, ilé àwọn obìnrin ni wọ́n mú wa wọ̀ lọ. Gbogbo àwọn obìrin náà wà ní ìhòòhò, wọn ń wọlé wọ́n ń jáde.
    Mo rí ọgbọ́n díẹ̀ kọ́ nibi tí a jókòó sí yìí nítorí kò pé tí a dé tí àwọn mẹ́ta kan fi dé wá bá ni, mo sì fetí sí ohun tí wọn ń sọ nípa ọba wọn. Òmùgọ̀diméjì kò náání ẹlòmíràn àfi àwọn ìjàyè nìkan láàrin ìlù titi kan àwọn olówó àti àwọn ẹlòmíran gbogbo tí ẹnu wọn tó ilẹ̀ láàrin ìlú, kò fi tiwọn ṣe nígbà tí wọn kò ti sí ní ìgbìmọ̀ kí wọ́n máa tìí lẹ́yìn nínú ẹjẹ́ tí o ba ń dá. Nítorí èyí, àṣírí ọkùnrin náà kò le bò, àwọn ẹlòmírán ń bẹ láàrin ìlú tí wọ́n ju ìjoye lọ, yálà ni ipa ọgbọ́n, yálà ni ipa ìmọ̀, yálà nípa owó, yálà nipa aáṣíkì. Bẹ́ẹ̀ ni ó yẹ kí ẹni tí ó bá jẹ́ olórí ìlú máa fa gbogbo ayé mọ́ra.
    Nígbà tí ó pẹ́ díẹ̀ tí a ti dé ààfin ni ọba ránṣẹ́ sí ìyàwó rẹ̀ à gbà kí ó fi ilé òun hàn wá. Obìnrin náà sanra báyìí ó wà ní ìhòòhò gidigidi. Ó mu wa yí ilé náà po ṣùgbọ́n èyí tí ó yà wá lẹnu jù níbi tí o ti n mu wa ká ni pe ìgbà tí a wọ inu iyààrá kan, kò sí nǹkan tí ó kù níbẹ̀ tí kò ni fi han ni. Bí o bá rí owó nínú àpótí a ka gbogbo rẹ̀ fún ni, ìgbà tí o mú wa dé ibi tí wọ́n ti ń ṣe igbọ̀nẹ̀ o tun ń fẹ lọ fi Ìgbọ̀nsẹ̀ gan-an han ni, a bá kọ̀ fún un. O àti lọ́wọ́ ẹni tí ó ti yáa, ó dárúkọ àwọn tí ọba gbà gẹ́gẹ́ bí ọ̀tá àti àwọn tí ó gbà gẹ́gẹ́ bí ọ̀rẹ́. O sì sọ èrò gbogbo gba nípa àwọn ìjòyè rẹ láì ku ẹyọ kan nínú wọn. Ó fi ilé oúnjẹ hàn wá, o fi ìkòkò ọbẹ, o ka iye ekìrì ẹran tì o kù nínú gbogbo ìṣaasùn ọbẹ̀ fún ni. Ó dárúkọ gbogbo ìyàwó ọba hàn wá, ó sọ bí ilé ìyá àti bàbá oníkálùkù  ti rí àti bí ọba ti fẹ́ràn olúkúlùkù tó, nígbà tì ó sì tún n tú àṣíírí ọkọ rẹ̀ báwọ́n-ọnnì mo wí fún un kí ó yé sọ gbogbo nǹkan wọ̀n-ọnnì fún wa ṣùgbọ́n ó wí fún mi pé bẹ́ẹ̀ ni baálé òun ní kí òun máa ṣe.
    Nígbà tí a yí ilé náà po tán tí a padà dé ibi tí a ti kọ́ jókòó, a rí i pé ọba kò tíì wọlé. Ìgbà tí o sì pẹ́ tí a ti jókòó ni obìnrin kan pe ọ̀kan nínú àwọn ìránṣẹ́ ilé náà pé kí ó pe ọba wá wí pe iṣu tí òun ṣe ti jiná kí ọba wá gún iyán ní ẹ̀yìnkùnlé.
    Nígbà tí o ṣe a kò gbọ́ ọwọ́ odó mọ́, kò sì ju ìṣẹjú kan tí ọwọ́ odó dákẹ́ tí ariwo ta ni ẹ̀yìnkùnlé pé ọba ń jà tí a bẹ̀rẹ̀ síí gbọ́ gìrìgìrì ẹsẹ̀. Wéré a sáré lọ sí ibẹ̀, nígbnà tí a sì máa dé ọ̀hún ìyàwó ọba ti gbé ọba lulẹ̀, orí rẹ̀ ni a sì ti bá a tí o ní gbá ọba létí léraléra, a bá mu wọn ti a gba ọba lọ́wọ́ rẹ̀.
    Ìgbà tí ọba tún dìde tan, o ni àfi bí òun tún jà si i àti pé bí kò ba ṣe pé a tètè mú àwọn ni, òun ìbá yí obìnrin náà kúrò lórí òun, eléiìí náà ni a sì ń sọ tí ó já ọwọ́ rẹ̀ gbà lọ́wọ́ wa tí ó tún pa guuru sí obìnrin náà, kí á tó tún ṣẹ ojú pẹ́, ìpàkọ́ ọba ni a tún ń wò ní ilẹ̀, àwọn ará ilé ọba tún mú wọn. Ìgbà tí ó sì jẹ́ pé ọba kò dákẹ́, ìjà tún bẹ̀rẹ̀ lẹ́ẹ̀kẹta, obìnrin yìí tún yí ọba mọ́lẹ̀. Ki n ma sà bá ọ̀rọ̀ yìí lọ bí ilẹ̀ bí ẹní, èèmeje ni obìnrin yìí gbé Òmùgọ̀diméjì lulẹ̀ lójú wa, ìgbà tí wọ́n sì jàjà gba ọba sílẹ̀ lẹ́ẹ̀keje yìí ṣe ló gba iré dà sílẹ̀ tí obìnrin yìí náà gbá tẹ̀lé e. O lé e pẹ títí kí ó tó padà lẹ́yìn rẹ̀.
    Nígbà tí obìnrin yìí padà tán, gbogbo wa tọ ọba lọ sí ibi tí ó dún sí, a sì bẹ̀rẹ̀ sí í bá a gbọn ìpàǹtí orí rẹ̀, àwọn ìpàǹtí tí ó dì mọ́ ọ lórí gbogbo ní ibi tí obìnrin náà ti ń gbé e yílẹ̀. Ọba pàápàá fi ọwọ́ gbọn erùpẹ̀ tí ó lè mọ́ ọ lára àti ní ìdí tí o mú kí ìdí rẹ di pupa. Ibi ti a ti n ṣe eléyìí ti à ń kí ọba ni ọ̀kan nínú àwọn ìjòyè rẹ̀ ti dáhùn tí ó ni, ‘Kábíyèsí, kò nà yín tó ti ijọ́sí lónìí.’Ọba náà sì fèsì ó ni, Bẹ́ẹ̀ ni, mo ṣẹ̀ṣẹ̀ ń mọ ọwọ́ obìnrin náà ni, nítorí mo gbé e lẹ́ẹ̀kan bí ẹni kí n là á mọ́lẹ̀ àfi ìpàǹtí tí ó kọ́ mi lẹ́sẹ̀ ló jẹ́ kí o bọ́ lọ́eọ́ mi’Ẹnìkan tún bèèrè ó ni, ‘ṣé kò ta yín ní ìpá lónìí?’Òun náà sì tún dáhùn ó ni, ‘Ó ta mi ní ìpá díẹ̀, ṣùgbọ́n ẹsẹ̀ rẹ̀ kò bá mi ni ibi burúku.’ Ọ̀kan tún ṣe ìbéèrè ó ni, ‘Adé yín dà?’ Ọba tún dáhùn o ni, ‘Ibi tí o ti ń nà mì ni adé mi ti ṣí bọ́ sínú odó, n kò tilẹ̀ mọ ibi tí ó wà báyìí.’ Lẹ́yìn èyí ni Kùmọ́dìran ṣe ìbèérè tí ó ni, ‘Báwo ni ìjà náà tilẹ̀ ṣe bẹ̀rẹ̀? Òun náà sì wá sọ ó ní, ‘Bí mo ti n gún iyán ni obìnrin náà bẹ̀rẹ̀ sí bú mi tí o wí pé ọwọ́ mi kò ran odó iyàn, èmi ń gún iyán tíẹ́típẹ́, àti pé ẹnu ni èmi lè máa fọ́n kiri, kò sí nǹkan kan tí mo lè ṣe ni mo bá ni kí ó yé bú mi, n kò wí jù bẹ́ẹ̀ lọ, àfi “gbàì” tí mo ggbọ́ létí mi tí ó gbá mi létí, ni mo bá bẹ̀rẹ̀ ǹjẹ́ ki n kó o lẹ́sẹ̀ kì n nà án mọlẹ̀ ní ògèdèǹgbé, bí mo ti bẹ̀rẹ̀ báyìí’, ṣe ló gbe mi ní ìpá tí mo fi orí na ọlọ ata. Ọ̀rọ̀ kékeré lẹ pè é, díẹ̀ ló kù kí obìnrin náà fọ́ mi lórí, ṣe lorí ń ta mí fòò bí mo ti ń sọ̀rọ̀ yìí, ṣùgbọ́n kò yà mí lẹ́nu, bẹ́ẹ̀ ni ìyá rẹ̀ ń fọ̀ bàbá rẹ̀ lórí tí wọ́n fi sí ẹ̀wọ̀n, ìdílé fọ́rífọ́rí ni ìdílé wọn.’ Èmi náà wá dáhùn mo ní, ‘Ìgbà tí ẹ mọ̀ pé ìdílé burúkú bẹ́ẹ̀ ni ìdílé wọn ki ní ṣe tí ẹ fi fẹ́ ẹ? Ó fèsì ó ni, ‘O kò rí i pé ó lẹ́wà ni? Jẹ́ ki n sọ fún ọ, òun pàápàá ti wọ ẹ̀wọ̀n lẹ́ẹ̀méta, ọ́jọ̀ kẹta tí ó jáde lẹ́wọ̀n ẹ̀ẹ̀kẹta ni mo fẹ́ ẹ, ó wù mi gan-an ni.’ Ibi tí a ti ń sọ èyí ni ẹnìkan ti ti òde wọlé tí ó ní òun ń bá ọba kẹ́dùn ó ni, ‘Kábíyèsí ẹ kò lọ túbọ̀ múra? Ẹ kò lọ múra? – Kí obìnrin má a na olúwarẹ̀ lójóojúmọ́ báyìí! Ojú máa ń ti awao. Ìgbà tí ọba gbọ́ bẹ́ẹ̀ ó dáhùn pẹ̀lú ìbínú ó ni, ‘Bí ojú ba lè tìyìn kó máa tìyìn , bí ẹ kò bá ni bí ó ti ga sókè fíofío ni.’ Ìgbà ti Fìlásayépọ̀ sì wí báyìí pé, Ìgbà tí ẹ mọ̀ pé ipá yín kò níí ka, ki ni ẹ fẹ́ ẹ sí? ọba tún bínú, ó ní, ‘mo ti sọ fún alákọrí yín lẹ́ẹ̀kan pé ó wù mi ni.’ Lẹ́yìn èyí Ayédèrú-ẹ̀dá sọ̀rọ̀ o ní, ‘Mo mọ̀ dájú ṣá pé bí obìnrin náà bá tún dé ẹ ó ba a fi ìjà pa ẹẹ́ta.’ Òmùgọ́diméjì náà wa rọra rẹ́rìn-ín díẹ̀ báyìí ó ní, ‘Dájúdájú, bí o bá tún lè yọ sí mi n ó lù ú, n ó fẹ́rẹ̀ pa á nítorí, mo ti mọ ọwọ́ rẹ̀ nísisì yyìí, n kò jẹ́ bẹ́ẹ̀ rárá, n kò jẹ́ bẹ́ẹ̀ rárá, bí ẹ ti ń wò mi yìí o, ẹ máṣe fi ojú di mi o, tàbí ẹ rò pé ọkọ yẹpẹrẹ kan lásán ni mi ni? – ó mà tì o, kìí ṣe bẹ́l rárá, tàbí ẹ kò ní i bí mo ti pọn ìkólóbo dan? Abbl...
    Ẹ̀yin ọ̀rẹ́ mi, ọba náà kòì tíì sọ jù báyìí lọ àfi ìgbà tí ẹnìkan déedée kígbe, ‘ó dé, ó dé, obìnrin náà tún dé o!-‘kí ni ọba gbọ́ bẹ́ẹ̀ ṣe Òmùgọ̀diméjì gbé iré dà sílẹ̀, ìyàwó fi tẹ̀lé e, ọ̀ràn di ‘Bóò lọ yá fún mi, nígbà ti gbogbo wa sì ń wo ìpàkọ́ ọba báyìí ẹ̀rín la bú sí, a rẹ́rìn-ín títí àrín-tàkìtì ni- bẹ́ẹ̀ ni ìpàkọ́ Òmùgọ́diméjì ṣe bí ẹnií gùn díẹ̀ báyìí, ó sì tún wá tẹ̀ díẹ̀, ó rí kọnkó. Ibi tí o ti ń sálọ, ìbàntẹ́ tu, ó wá fi ọwọ́ mú ìbàǹtẹ́ mọ́ ìdí, okùn eléyìí ní n fì dìròdìrò.
    Nígbà tí ó pẹ tí obìnrin náà padà lẹ́yìn ọba, a lọ bá a níbi tí ó sá pamọ́ sí nígbà tí a sì báa sọ̀rọ̀ ó ju ọwọ́ sí wa o ni kí a rọra máa sọ̀rọ̀ kí ẹni ti o ń lé òun má ba à gbọ́. A wí fún un pé à ń fẹ́ lọ sí ibùdó wa àtipé a kò rò pé a lè sọ̀rọ̀ tí a bá wa mọ́ lákòókò náà. Òun náà gbà bẹ́ẹ̀ fún wa, o ní kí a padà wá ní ojú alẹ́. Báyìí ni a fi ààfin ọba àwọn Èdìdàrẹ́ sílẹ̀ tí a wa sí ibùdó wa.
    Nígbà tí ó di ojú alẹ́, a wá sí ààfin, ìgbà tí a sì máa dé ọ̀hún ìjà náà ti rọlẹ̀, ọkàn ọba pàápàá ti balẹ̀, o sì fetí sí gbogbo ọ̀rọ̀ tí a bá a sọ, ṣùgbọ́n ọba náà jẹ́ ọ̀kan nínú àwọn ẹ̀dá wọ̀n-ọnnì tí wọ́n máa ń jẹ́ ọlọ́gbọ́n lójú ara wọn, tí wọ́n máa ń jiyàn dé gongo lórí nǹkan tí kò yẹ kí ènìyàn jiyàn lé, wọ́n kìí fetí sílẹ̀ kí wọ́n gbọ́ ìmọ̀ràn ẹnìkejì, wọ́n a má le koko lórí ohun ttí kò yẹ. Nígbà tí a wí fún Òmùgọ́diméjì pé Ilẹ̀ẹ́gbóná kò dára, ó ní ó dára ní ti òun, àti pé òun níí mú ara ènìyàn le, àti pẹ̀lú pé bí Ilẹ́ẹ̀gbóná kò bá tíì mu ènìyàn olúwarẹ̀ kò tíì bọ́ sínú ayé. Ìgbà tí a ni kò yẹ kí gbogbo ènìyàn  máa fara mọ ẹni tí ilẹ̀ẹ́gbóná b’’a ń ṣe bbí a ti ń rí wọn tí wọn ń ṣe wọ̀n-ọnnì, ó ní òun gan-an ló yẹ, ìgbà tí a wí pé èérí ìlú náà pọ̀ jù àti pé bí wọ́n ri ṣe n kọ́ ilé wọn ni o ń mú àìsàn dé bá wọn, ó ní irọ́ ni a ń pa.
    Ó yà mi lẹ́nu púpọ̀ pé ogunlọ́gọ̀ lóde ayé koi tii mọ̀ nípa pé kí a máa bu apa fún ni kí Ifẹ̀ẹ́gbóná má ba ṣe ni, ni àwọn Èdìdàarẹ́ ti mọ̀. Bí ìtàn náà tì lọ nì yí. Ní ayé àtijọ́, ọkan nínú àwọn ìráńṣẹ́ Olódùmarè a máa yí ayé po lọ́dọ́dún, orúkọ rẹ̀ a máa jẹ́ Ìmọ́lẹ̀. A maa yí ayé po láti wá wò bí àwọn aráyé bá tì ń ṣe. Ìgbà tí ó ba ń lọ a máa yí ara padà sí bí ó bá ti fẹ́ ni, ìgbà mìíràn a wá bí ọmọ kékeré ìgbà mìíràn a wá bí àgbàlagbà. Ní ọdún kan, nígbà tí ó wa, o sọ ara rẹ̀ di arúgbó kù jù ọ̀, ó sì gbé erù lórí, ó dúró sí ẹ̀bá ìlú àwọn Èdídàrẹ́, nígbà tí ọmọ ọba ń lọ sí oko tí ó rí i, wọ́n kí ara wọn, arúgbó yìí sì wí fún un kí ó bá òun gbe ẹrù òun díẹ̀. Ọmọ ọba yìí kò jà á ní iyàn rárá ó bá a gbé e-wọ́n  jọ ń lọ. Nígbà tí o ṣe, wọ́n dé ibi odò kíkùn kan, ọmọ ọba gbé ẹrù kọjá sí òdì kejì, àfi bí ọmọ ọba náà bá tún gbé òun, ọmọ ọba ṣe bẹ́ẹ̀. Ìgbà tí wọ́n wá dé òdì kejì náà wàyí ò, ni ìráńṣẹ́ Olódùmarè yí ara padà tí ó funfun báláú tí ó ga fíofío, ó dáhùn osì wí pé, ‘Nítorí ìwọ ṣe mi lóore yìí, láti òní lọ n o máa ránṣẹ́ wa láti òde ọ̀run ní ọdọọdún kí kí àwọn ìrańṣẹ́ mi máa sín yín ni gbẹ́rẹ́, kí kí Ilẹ̀ẹ́gbóná ma ba à bá yín jà mọ́, yóò sì ṣe, ẹni tí ó bá fi ara rẹ̀ sílẹ̀ fún gbẹ́rẹ́ sín sín yìí, kì yóò rí ìjà ṣọ̀pọ̀nnà bí gbogbo ènìyàn tilẹ̀ ń kú bẹẹrẹ.
    Báyìí ni ìtan apá tí wọn n bù ṣe lọ
    ‘A gba ọba náà ni ìyànjú pé kí o jẹ́ kí wọn bu apá fún òun ṣùgbọ́n gbangba ló wí fún wa pé òun ko níí jẹ́, a bá kúrò ní aafin.
    Nígbà tí o tó ọjọ́ mẹ́fà lẹ́yìn èyí ti mo tún lọ sí ààfin ǹ jẹ́ kí n lọ bẹ ọba wo, bíbá tí mo bá a bà mi lẹ́rù lọ́pọ̀lọpọ̀, Ilẹ̀ẹ́gbóná ti bò ó, ṣe lo ń gbin ni ẹ̀ẹ̀kọ̀ọ̀kan, ìgbà tí mo kíi, kò lè dá mi lóhùn mọ́ àánú rẹ̀ sì ṣe mi. Kò ju ọjọ́ méje lẹ́yìn èyí tí a gbọ́ pé ọba náà kú.







ÒMÙGỌ́DIMẸ́TA GORÍ OYÈ SỌ̀PỌ̀NNÁ GBÉ ÒMÙGỌ́DIMÉJÌ LỌ
I
bi tí àlejò mi sọ̀rọ̀ náà fún mi mọ lọ̀jọ̀ tí a tún kọ̀wé náà ni èyí, a bá dá ọwọ́ dúró lọ́jọ́ náà, a kí àwọn tí ó wá gbọ́ ọ̀rọ̀ wa pé kí wọ́n máa lọ sílé kí wọ́n tún padà lọ́jọ́ kejì.
    Kò pẹ́ púpọ̀ tí ilẹ̀ ọjọ́ kéjì sì mọ́ tí gbogbo ènìyàn tun fi ń rọ wọ ilé mi, ìgbà tí àwa náà sì jẹun tán, àlejò mi tún bẹ̀rẹ̀ o ń bá ìtàn náà lọ ó ni:
    Ẹ̀yin ọ̀rẹ́ mi, ibi tí mo bá ìròyìn náà dé lánà ni ikú Òmùgọ̀diméjì.
    Bí àwọn Èdìdàrẹ́ ti ṣe lẹ́yìn ikú rẹ̀ yà mi lẹ́nu. Ìgbà tí mo lọ sí aafin, ṣe ni mo bá gbogbo wọn tí wọn ń yọ̀, ìgbà tí mo sì bèèrè ìdí ayọ̀ lọ́wọ́ ẹnìkan báyìí ó ni, ‘Gbogbo wa ń yọ̀ nítorí ẹran dé, ìdí Òmùgọ̀diméjì rí bẹ̀ǹbẹ̀ bẹnbẹ, ìkùn rẹ̀ yọ bọ̀ǹbọ̀ bọ̀ǹbọ, òun pàápàá tóbi ó rí yọ̀kọ̀tọ̀ yọkọtọ, ẹran ìbàdí rẹ̀ kò ní ṣàì ṣe sínkín sí wa lẹ́nu. Kò sí ẹni tí ó wà nínú àwọn Èdìdàrẹ́ tí ó fẹ́ kí òun pàápàá kú, ṣùgbọ́n olúkúlùkù ní inú dídùn sí ikú ọmọnìkejì rẹ̀. Ìlú burúkú gbáà ni.
    Ní ọjọ́ keje tí Òmùgọ́diméjì kú ni wọn fi àkọ́b;i ọmọ rẹ̀ joyè, ẹni tí orúkọ rẹ̀ ń jẹ́ Òmùgọ́dimẹ́ta. Ní ọjọ́ kẹta tí Òmùgọ́dimẹ́ta joyè ni àwa náà múra tí a lọ̀ kí i gẹ́gẹ́ bí àlejò ní àgbègbè ibẹ̀. Ọjọ́ náà ni mo kọ́ mọ ìyá rẹ̀ ẹni tí orúkọ rẹ̀ ń jẹ́ Ìlábùrù. Wọ́n ṣe wá ní àlejò gẹ́gẹ́ bí wọ́n ti gbọ́n mọ, nítorí awẹ́ obì kan ni Ìlábùrù fi fún gbogbo wa. Nígbà tí a kí i tán, a lọ kí àbúrò Òmùgọ́dimẹ́ta ẹni ti orúkọ rẹ ń jẹ́ Dánásungbó. Ọdún kan- àbọ̀ péré ni Òmùgọ́dimẹ́ta fi ju Dánásungbo lọ, ṣùgbọ́n ìkíni tí ó kí ni kò jọ ìkíni àbúrò ọba, dípò kí àwa dọ̀bálẹ̀ fun un, òun ló tún dọ̀bálẹ̀ fún wa, kò sì dọ̀bálẹ̀ lẹ́ẹ̀kan ṣoṣo, ggbogbo wa lo kí lọ́tọ́ọ̀tọ̀ tí o dọ̀bálẹ̀ fún olúkúlùkù káàkiri.
    Ní àkókò tí Òmùgọ́dimẹ́ta fi ń ṣe tí oyè yìí mo bẹ ààfin wo tó ìgbà mẹ́ta, nítorí kò sí ìgbà tí mò ń dé òhún tí ìyá rẹ̀, Ìlábùrù ko ń kí mi dáadáa. Bí o ti wu tí obìnrin ṣe aláìgbọ́n tó, kò ní ṣàì fẹ́ràn ọmọ rẹ̀, bẹ́ẹ̀ ni bí a bá fẹ́ràn ọmọ ẹni, ọ̀rẹ́ ọmọ náà ọ̀rẹ́ ni yóò jẹ́ fún ni.
    Nígbà tí ó pẹ́ tí ọba tuntun yìí ti jẹ, ó bẹ̀rẹ̀ sí í lọ sí ìgbìmọ̀, ìgbà tí o sì di ọjọ́ kan tí mo lọ kì i, ó wí fún mi pé òun ń fẹ́ kí n wá wo bí wọn ti ń ṣe Ìgbìmọ̀ ìlú òun. Ó wí fún mi pẹ̀lú pé ẹsin ni a o jọ gùn lọsí Ìgbìmọ̀ náà láti ilé òun; nítorí òun ṣẹ̀ṣẹ̀ ra ẹsin méjì náà òun yóò sì kọ̀ gún ọ̀kan lọ́jọ́ tí a bá máa lọ kí èmi náà gun èkejì. A dá ọjọ́ lílọ.
    Nígbà tí ọjọ́ lílọ pé mo lọ sí aafin. Ìyàlẹ́nu lójẹ́ fún mi láti ri i pé nígbà tí ẹni ti ọba rán kí ó lọ mu ẹṣin wa máa yọ, màlúù ló mú wa. Nígbà tí mo ri i, mo wí fún ọba mo ni, ‘Ha! Ọba Èdìdàrẹ́, màlúù ni ẹ̀ ń pè ní ẹṣín! Ojú kò sì ti ọba níggbà tí mo wí bẹ́ẹ̀, ó dáhùn ó ni, òhun tí àwọn ń pè ní ẹṣin ní ìlú awọn ni èyí nì. Wéré ọba tọ lé ọ̀kan nínú àwọn màúù wọ̀n-ọnnì, ìgbà tí màlúù ju orí, ẹ̀yìn ọba, ilẹ̀ lo lọ, màlúù ní igi. Èyí kọ́ èmi ní ọgbọ́n, nítorí náà n kò gun màlúù ní tèmi, ìgbà tí ọba sì rá pálá dide tan ó tún tọ lé màlúù lẹ́yìn ó ń lọ pẹ̀lú hílàhílo.
    Nígbà ti a dé ìgbìmọ̀ ní ọjọ́ náà, a bá àwọn ènìyàn ọ̀pọ̀lọpọ̀ tí wọ́n ń sọ̀rọ̀ tí wọn ń sá kiri nínú ilé náà. Ìgbà tí èmi àti ọba sí wọlé, wọn kò dákẹ́ rárá, ẹnìkan kò tilẹ̀ sọ pé òun rí wa ṣùgbọ́n nígbà tí ọba kígbe sókè, tí ó dìde dúró, tí ó ní kí àwọn ka ìgbàgbọ́ nípa oúnjẹ, ṣe ni gbogbo wọn dákẹ́ minimini. Òkú oúnjẹ ni wọ́n, èmi pàápàá kò gbọ́ ìgbàgbọ́ oúnjẹ rí, ọjọ́ náà ni mo kọ́ gbọ́ ọ, n ó máa kà á nísisì yìí, kí ẹ̀yín náà máa kà á tẹ̀lé mi.
    Mo gba oúnjẹ gbọ́, òun ni alákòóso ara, oúnjẹ didára mú ara dan, a máa mú egungun le, ẹ̀jẹ̀ a sàn ká koko, àìdára oúnjẹ ni ń fa àìsàn lẹ́sẹ̀, ìjẹkújẹ oúnjẹ, o ń sọ ara di arúgbó, èrẹ̀kẹ́ a di palaba, ojú á di foforo, imú á di tọgíla, ẹsẹ̀ a di tín-ín-rín, apá á di jawala, iwájú a di gọnbu, ìdí á di pẹlẹbẹ, gbogbo àwọ̀ ara a rí kùọ̀kuọ. Mo sì gbàgbọ́ pẹ̀lú pé, nínú ìpàdé oúnjẹ, iyàn á ṣe alága, àmàlà á ṣe igbákejì, ìrẹsì ni ìgbá kẹta, ẹ̀kọ ni aṣáájú, ó sì kẹ́ onírẹ̀lẹ̀, ṣùgbọ́n ọbẹ̀ ni ọlọ́pàá, òun ni atọ́kùn òkèlè, gbà tí iyán gbéyàwó, ọbẹ ilá ni ìyàwó, gbà tí àmàlà lóbìnrin, ewéédú lobìrin, ẹ̀fọ́ laya àkàṣù, mọ́ínmọ́ín arẹwà, olùfẹ́ ẹ̀kọ mímu, dodo náà kò rẹ̀yìn, baálẹ̀ ìgbèríko, dùǹdú kò kéré, ó jọba sí ìletò, kakaǹfòi níbẹ̀pẹ, ọ̀gẹ̀dẹ̀ wẹẹrẹ laṣipa, ìgbà tí gaàrí ń ṣọdún ó pe eja sípàdé, ó pe ẹran. Sí ìpàdé, o pe edé sí ìpàdé, ó pe ìlá sí ìpàdé, ó tún pewéédú sí ìpàdé, bẹ́ẹ̀ ni o gberaga bẹ́ẹ̀ ni, àjejù kò sunwọ̀n, ìwọ̀ntunwọ̀nsì ló dára. Alágbára ni ata, alùbọ̀sá gbajúmọ̀, bọ̀ọ̀kìní tòmáàtì, ọlọ́rọ̀ ni ègúsí. Lórí gbogbo ìwọ̀nyí, oúnjẹ dáadáa, ommì dáadáa, atẹ́gùn dáadáa, ni ń ṣe ara dáadáa.
    Báyìí ni àwọn Èdídàrẹ́ ka ìgbàgbọ́ wọn lórí oúnjẹ. Nígbà tí wọn ń ka ìgbàgbọ́ yìí ẹníkẹ́ni kò sọ̀rọ̀ kan ṣoṣo ṣùgbọ́n wéré tí wọn kà á tán ni wọ́n ti tún bẹ̀rẹ̀ ariwo. Àwọn Èdìdàrẹ́ bu  ọlá fún oúnjẹ ju ọba wọn lọ. Mo sì fẹ́ kí ẹ ṣàkíyèsí pé òótọ́ ni gbogbo nǹkan ti w\\on s\\o nípa òunjẹ, o fi han ni pé nǹkan tí ènìyàn bá ń fẹ́ láti mọ, yóò mọ̀ ọ́, àwọn Èdìdàrẹ́ gọ̀ wọ́n bàjẹ́ ṣùgbọ́n wọ́n kọ́ ẹ̀kọ́ nípa oúnjẹ.
    Wọ́n kò da ẹjọ́ púpọ̀ lọ̀jọ̀ tí mo ń sọ̀rọ̀ yìí, ṣùgbọ́n èyí tí wọ́n sì dá, ẹjọ ọba pàápàá ni. Ọkùnrin kan gba mẹta ninú àwọn ìyàwó ọba, àwọn mẹ́tẹ́ẹ̀ta sì wa síwájú ọba, wọnh ń ro ẹjọ ara rẹ̀ fún un. Wọ́n sì bù u ṣàkà báyìí lójú mi, bẹ́ẹ̀ ni òun ni yóò dá ẹjọ́, o sì yà mi lẹ́nu pé ojú gbogbo wa báyìí ni ọba ṣe ń bẹ wọ́n kí wọ́n padà sí ọ̀dọ̀ òun. Bí ó ti wí báyìí ní ẹ̀ẹ̀kan ṣoṣo tí ó gba ìyàwó mẹ́tẹ́ẹ̀ta bọ́ síwájú ọbha tí o ń bú ọba pé wọnn kò níí padà, owó ọba ni wọ́n máa san. Ìgbà tí ọba rii pé àti pada jẹ́ ìṣòro, ó gba kọ́bọ̀ kọọkan lórí ìyàwó kọọkan, gbogbo rẹ̀ jẹ́ tọ́rọ́-bẹ́ẹ̀ ló sì wá jẹ́ pé tẹ́rẹ́ lowó obìnrin mẹta ni ìlú àwọn Èdìadàrẹ́.
    Ẹjọ́ tí wọ́n ṣe tẹ̀lé èyí, ẹjọ́ ọba ni, ẹnìkan sọ pé bàbá ọba, èyí nì ní Òmùgọ́diméjì, ti jẹ òun ní owó kan kí ó tó kú, pé owó náà jẹ́ kọ́bọ̀ mẹ́rin ó sì fi jàgùdà-páálí lé e pé àfi bí ọba bá san owó náà fún òun ní wéréwérré. Ọba ba mu tọ́rọ́ tí ó gbà lórí àwọn ìyàwó rẹ̀, ó kó o fún un, owó wá ku kọ́bọ̀ kan láti san, ojú mi báyìí ni ọba ṣe ń wa owó yá tí kò rí ẹni yá a ní kọ̀bọ̀ kan, ojú mi báyìí náà sì tún ni ẹni tí o ni owó yìí ṣe lọ sí ọ̀dọ̀ akọ̀we Ìgbìmọ̀ tí ó ní kí ó fún òun ni ìwe ẹjọ́ kí òun fi bá ọba ṣe ẹjọ́ náà. Ojú mi náà báyíí ni akọ̀wé sì fi fún un ní ìwe. Nígbà tí wọn fún ọba ní ìwé ìpẹ̀jọ́, ọba dọ̀bálẹ̀ láàin ìgbìmọ̀, ó bẹ ọkùnrin náà. Onítọ̀un sì wí fún un pé òun fún un ní ọjọ́ mẹ́ta kí o fi máa wá owó náà kiri, àti pé bí kò ba riri, òun ó pèé ni ẹjọ́ ẹ̀wọ̀n. Báyìí ni mo dé ìlú àwọn ÈDìdàrẹ́ ní ibi tí wọn ti  ń pè ọba lẹ́jọ́ kọ́bọ̀ kan.
    Nígbà tí a kúrò ní ìgbìmọ̀, mo padà lọ sí ibùdó wa, mo ròyìn ohun tí mo rí fún gbogbo wọn.
    Ṣùgbọ́n ó yà mi lẹ́nu púpọ̀ bí Aláyélúwà ọba Ọmùgọ́dimẹ́ta ṣe hùwà lẹ́yìn èyí. ṣe ẹni tí o ba n rí èmi àti òun bí a ti jọ n rìn, kò ni sàì ní èrò pe a n bẹ̀rẹ̀ ọ̀rẹ̀. Ṣùgbọ́n bẹ́ẹ̀ kọ́, Òmùgọ́dimẹ́ta kò mọ ìyí mi rárá. Kò sì jọ mi lójú pé ó rí bẹ́ẹ̀, nítorí bẹ́ẹ̀ ni àwọn ẹlìmíràn wà ní òde ayé tí wọn ń jẹ́ orúikọ mìíràn ṣùgbọ́n tí ìwà wọn bá tí Òmùgọ́dimẹ́ta mu. Àwọn eléyìí ni ẹni ègún, tí wọ́n ṣẹ̀ sí Olódùmarè wọ́n sì ṣẹ̀ sí ènìyàn pẹ̀lú, bí ẹnìkan bá rẹ ara rẹ̀ sílẹ̀, dípò kí wọn túbọ̀ máa gbé e ga, gẹ́gẹ́ bí àṣẹ ọmọ Olódùmarè ní ijọ́sí, wọn a fi olúwarẹ̀ sí abẹ́ àtẹ́lẹsẹ̀ wọn, wọ́n á gbé ẹsẹ̀ wọn sókè, wọ́n a gbé lọ̀ ọ́. Irú àwọn ẹni bẹ́ẹ̀ kò ní lè dúró láàrin àwọn èrò iwájú, ààrin èrò ẹ̀yìn ni wọ́n ó máa wà láéláé.
    Kí ni mo máa rí, Òmùgọ́dimẹ́ta lọ ṣe ofin tí o fi hàn gbangba pé èmi àti àwọn ẹlẹgbẹ mí ni o ń fẹ́ ṣe ní ibi àwọn ofin náà ni ìwọ̀nyí:
    ‘Ofin kín-ín-ní: Ẹnikẹ́ni tí ó bá rí Ìrìnkèrindo nílati nà án ní kùmọ̀ lẹ́yìn ọrùn, ẹni tí ó bá rí ọkùnrin náà tí kò fọ ọ ni kùmọ̀ dáadáa, olúwarẹ̀ ìbáà ṣe ọkùnrin, ìbáà ṣe obìnrin nílati san kọ́bọ̀ márùn-ún. 
    Mo fẹ́ kí ẹ wo bi ìkórìíra náà ti tó, ọba tí wọ́n ní kí ó san kọ́bọ̀ kan tí kò rí, wá sọ pé ẹni tí kò bá fọ èmi ní kùmọ̀ dáadáa nílati san kọ́bọ̀ márùn-ún owó obìnrin márùn-ún ní ìlú Èdìdàrẹ́!
    Ofin méjì tí ó ṣe ni ó bá wa wí, èkejì sì ni èyí: ‘Àlejò kálejè tí ó bá wọ ìlú kò gbọdọ̀ jẹ oúnjẹ ará rẹ̀, oúnjẹ àwọn Èdìdàrẹ́ lo níláti rà jẹ́ kò gbọdọ̀ mu omi ibòmíràn, omi àwọn Èdìdàrẹ́ lo nilati mu, kò gbọdọ̀ gbé ilé ara rẹ̀, ilé àwọn Èdìdàrẹ́ lo nílatí gbe. Ẹni tí ó ba lu ofin yìí yóò wọ ẹ̀wọ̀n ìṣẹ́jú mẹ́wàá.’
    Ìgbá tí Òmùgọ̀dimẹ́ta parí àwọn òfin yìí tán ó parí wọn pẹ̀lú ọ̀rọ̀ wọ̀nyí: Èmi, ọba ńlá, tí ó ju gbogbo ọba lọ, Aláyélúwà Òmùgọ́dimẹ́ta ọba èdìdàrẹ́, tí Ìlábùrù bí fún Òmùgọ́diméjì, baba Dánásungbó, mo fi ọwọ àti ẹsẹ̀ mi, ojú àti imú mi, orí àti ọrùn mi, inú àti ẹ̀yìn mi, orí ahọ́n àti ihò imú mi, sí ìwé yìí, ní ọjọ́ kẹ́ẹ̀sán, oṣù kẹfà, ni ẹ̀ẹ́dẹ́gbẹ̀wá ọdún ó le méjìlá méjìléláàdọ́tá lẹ́yìn ikú Olúwa wa.
    Nǹkan tí mo ṣa fẹ́ kí ẹ mọ̀ ni pé a níláti bá àwọn Èdìdàrẹ́ jagun gan-an lé orí òfin yìí, n kò lè ròyìn ogun náà fún yín, nítorí àkókò ń lọ, ṣùgbọ́n a ṣẹ́gùn, wọn túúbá fún wa, wọ́n ní àwọn di tiwa.
     A bá àwọn ìjòyè ìlú náà ṣe àdéhùn, wọ́n sì fi ọwọ́ sí ìwé pẹ̀lú wa pé àwọn di tiwa. Ohun kín-ìn-ní tí a kọ́ ṣe ni pé a wá ọ̀pọ̀lọpọ̀ ọkọ́ àti àdá pẹ̀lú àáké a kó o fún wọn kí wọ́n bẹ̀rẹ̀ si i ṣe iṣẹ́ àti tún ìlú ṣe. Wọ́n ro oko gbogbo tí ó wà ní ìgboro, wọ́n ṣe ojú ọ̀nà dáadáa, a mu kí wọ́n ṣe ilé ìgbọ̀nṣẹ̀, gbogbo àwọn igi tí o wà láàrin ilú tí ó mú kí ìlú dàbí inú igbó la mú kí wọ́n ge, wọ́n tún odò gbogbo ṣe. A wá ọ̀pọ̀lọpọ̀ ọṣẹ àti kànìn kànìn fún wọn kí wọn fi wẹ̀, a sì ṣe òfin pé olúkúlùkù níláti fi ara hàn ni bí ó bá tì wẹ̀ tán. Báyìí ni a tún ìlú wọn ṣe.
    Mo rò pe ẹ o fẹ́ láti mọ bí a ti ṣe ọba wọn sí, yálà a fi ọba mìíràn jẹ ni tàbí a kò fi jẹ. A kò fi ọba mìíràn jẹ, ṣùgbọ́n ohun tí a ṣe ni pé a fi ẹnikàn ṣe Gómìnà fún wọn láàrin w, orúkọ ọkùnrin náà ni Àpáta-ìgbẹ̀yìn tí ó jẹ́ aládùúgbò Kùmọ̀dìran ní ìlé. A wí fún ún pé kí ó ṣe ìtọ́jú ìlú náà dáadáa àti wí pé àwa ó fi ibẹ̀ sílẹ̀ ní ìkáwọ́ rẹ̀ kí a lọ sí Igbó Elégbèje. Ìgba tí a bá ń padà bọ̀ a ní ìrètí pé ojú àwọn Èdìdàrẹ́ yóó ti là. Ìdí rẹ̀ tí a fi fi Àpáta-ìgbẹ̀yìn ṣe Gómìnì ibẹ̀ ni pé òun jẹ́ ẹni líle, kò ní gba ìwọ̀sí fún àwọn Èdìdàrẹ́, nítorí wọn kò gba ojú bọ̀rọ̀. A tilẹ̀ ṣe ànìyàn pé kí Àpáta-ìgbẹ̀yìn ṣú Ìlábùrù ní opó, ṣùgbọ́n kò fẹ́, a wí títí, ṣùgbọ́n ó kọ̀ jálẹ̀ o ní kò wu òun, àti pẹ̀lú pé òòrùn ara rẹ̀ kòì tíì tán, nígbà tí ó kọjá lọ́dọ̀ òun o ń rùn sí òun.

ẸBỌRA  ÌGBÉRAGA-ÌBÁNÚJẸ́ ÀTI AHỌ́NDIWÚRÀ ÌYÀWÓ RẸ̀
A
 kúrò ní ìlú àwọn Èdìdàrẹ́ lẹ́yìn tí a ti gbé ibẹ̀ fún odidi oṣù mẹ́ta gbáko, a kọ orí sí ọ̀nà wa. Ẹ má jẹ́ kí èyí yà yín lẹ́nu pé a pẹ́ tó bẹ́ẹ̀ bí ìlú kan tí a kò lọ sí ibi tí wọ́n rán wa. Ọba pàápàá tí fún wa ní àṣẹ bẹ́ẹ̀ kí á tó kúrò ní ilé, o ti wí fún wa pé bbí a bá dé ibikíbi tí a rí i pé ohun tí a f ẹ́ ṣe yóò gbà wá tó oṣù mẹ́fà tàbí jù bẹ́ẹ̀ lọ, kí a máṣe kánjú, kí a ṣe é dáadáa.
    Ìrìnàjò wa dára lẹ́yìn tí a kúrò ní ìlú àwọn Èdìdàrẹ́, a kò sì rí nǹkan kan títí a fi de inú igbó ńla’kan báyìí tí orúkọ rẹ̀ ń jẹ́ Aginjù Babalórìṣà. Ìgbà tí a dé aginjù yíì ló tún di kí a máa rí àwọn iwin.
    N ó sọ nǹkan kan tí a rí ni òru ọjọ́ fún yín: ó ṣe ni, èmi tilẹ̀ sùn lọ, ni àwọn ènìyàn mi lú mi pẹ́pẹ́ láàrin òru tí wọ́n jí mi. Nígbà tí mo wò yíká, ilẹ̀ ti ṣú bámúbámú. Mo bèèrè ìdí rẹ̀ tí wọ́n fi jí mi, wọ́n ní ki n fetí sílẹ̀ nítorí àwọn ń gbọ́ ohùn tí kò jọ ti ará ayé tí ó dàbí ẹgbẹẹgbẹ̀rùn àwọn èrò ọjà ti wọn ń ho yànmù létí ẹni. Lóòótọ́ náà, mo fetí sílẹ̀ mo sì ń gbọ́ ohùn àwọn ẹranko inú igbó àti àwọn ejò inú aginjù, àwọn igi àti àwọn ọ̀pẹ̀, ewéko àti ìtàkùn, dúkìá gbogbo ti ń bẹ ní orí òké àti ohun àlùmọ́ọ́nì tí ó wà ní ìsàlẹ̀ ilẹ̀, àwọn ẹja inú omi àti àwọn kòkòrò orí ilẹ̀- gbogbo wọn ń kígbe wọn ń wí báyìí pé, ‘Lọ! Lọ! Lọ! Jáde! Jáde! Má dúró tì wa, ma dúró ti wa, àwa kò fẹ́ ọ, àwa kò bá ọ ṣe àjọpín, Ìgbéraga, àbàwọ́n inú ayé, Ìgbéraga, ìfàsẹ́yìn ọmọ ènìyàn, Ìgbéraga, má kó tìrẹ ràn wá, máa lọ, máa lọ, máa lọ jọ̀wọ́ máa lọ o:-:-: jọ̀wọ́ máa lọ o:-:-:-: jọ̀wọ́ máa lọ o:-:-:-:
    Báyìí ni mo gbọ́, ṣùgbọ́n àyà mi kò já ju bẹ́ẹ̀ lọ, nítorí láti ìgbà tí mo ti di olórí ni mo ti pinnu pé n kò ní bẹ̀rù mọ́, nítorí bí olórí ba ń bẹ̀rù jù, kò ni lè ṣe alákòóso àwọn ọmọ ẹ̀yìn, bí aṣáájú bá bá ẹsẹ̀ rẹ̀ sọ̀rọ̀, àwọn èrò ẹ̀yìn yóò sáré tágbára tagbára.
    Mo rọra díde lórí ibùnsùn mi, mó ń wo ibi ti mo ti n gbọ́ ariwo yìí. Nígbà tí o ṣe, mo rí ìmọ́lẹ̀ ǹlá kan tí kò yàtọ̀ sì òòrùn gangan tí o ràn yí ibi ribiti kan báyìí yípo, ẹnu ibi tí òòrùn èèmọ̀ yìí ràn sí to ẹsẹ̀ bàtà méjìlá ní ìbú ó sì tó bẹ́ẹ̀ ní gígùn, gbogbo ìyókù lẹ́yìn òòrùn birikiti yìí wà ní òkùnkùn biribiri.
    Nígbà tí mo wo ààrin ibi tí òòrùn yìí wà mo rí àwọn iwin méjì, ọ̀kan jẹ́ ọkùnrin èkejì sì jẹ́ obìnrin. Èyí ọkùnrin dé fìlà kan tí o fi ara jọ adé tí o ń kọ mọ̀nàmọ̀nà bí òkúta díámọ́ǹdì, ẹ̀wù rẹ̀ jẹ́ agbádá wọ́n sì gé onírúurú òkúta olówó iyebíye pẹlẹbẹ pẹlẹbẹ wọ́n fi ṣe ọnà sí i lára, gbogbo ìwọ́nyí ń dán gbinringbinrin bí ìgbà tí alágbẹ̀dẹ pàtàkì bá ṣe ohun ọ̀ṣọ́ dídára fún gbajúmọ̀ obìnrin. Àti ṣòkòtò, àti ẹ̀wù, àti fìlà iwin yìí rí jìngbìnnì kanlẹ̀, bí o ba sí ti ń rìn, wọn ń dún jinwinjinwin bí ìgbà tí àwọn abọ̀rìsà ba n lu ìlù agogo ijó òríṣà wọn.
    Èyí obìnrin dára tó bẹ́ẹ̀ gẹ́ẹ́, ó ró aṣọ ìlẹ̀kẹ̀ wẹẹrẹ kò sí ìyàtọ́ láàrin obìnrin yìí àti àwọn ọmọ aráyé bí ko ṣe ahọ́n rẹ̀ tí ó gùn láàrin rékọjá tí ó tayọ ẹnu tí ó sàn sí igbá àyà rẹ̀ títí ó fi kàn án ni ìdodo.
    Bí àwọn iwin méjì yìí ti ń súnmọ́ wa ni ìmọ́lẹ̀ ńlá náa ń bá wọn bọ̀ lọ́dọ̀ wa. Bí mo sì ti rii pé wọ́n n sunmọ wa, mo dìde dúró, mo ké ní ohùn rara, mo ni, ‘Àlááfìaà ni ẹ̀yin ń bá bọ̀ àbí kùmọ̀? Èyí ọkùnrin sì dá mi lóhùn, ó ni, ‘Àlaafìà ni.’
    Ṣùgbọ́n mo sàkíyèsí pé bí wọn tí ń bọ̀ tí wọn n wọ aṣọ dídára to nì, ẹkún ni àwọn méjéèjì ń sun. Mo bá tún sọ̀rọ̀ mo ní, ki ni ìdí rẹ̀ ti ẹ fi ń sọkún nínú aṣọ jìngìnnì irú èyí?
    Lẹ́yìn náà ni iwin yìí bẹ̀rẹ̀ si ọ̀rọ̀ i sọ, ó ní;
    Èmi ni Ìgbéraga-ìbànújẹ́, ọmọ ìmọ́lẹ́ òun òkùnkùn, ti ń gbé ìpàdé ayé òun ọ̀run. Bàbá ni Ìmọ́lẹ̀ jẹ́ fún mi ṣùgbọ́n ìyá mi ni òkùnkùn. Ìyá mi ni mo jọ, n kò sì fi ibi kan jọ bàbá mi ni o sì mú u lójú ogun, lákòókò tí ìjà dé láàrin àwọn ara òde ọ̀run àti Èṣù, tí Èṣì dúrò gẹ́gẹ́ bí olórí ogun láti da ojú ìjà kọ Ọlọ́run ọba. Bàbá mi ń jà fún Olódùmarè, ṣùgbọ́n ìyá mi ni ìyálóde ti ń wa oúnjẹ fún àwọn ọmọ ogun Èṣù lákòóòkò ìjà náà. Ìjà náà pọ̀ gidigidi ṣùgbọ́n àsẹ̀yìnwá àsẹ̀yìnbọ̀, Olódùmarè ṣẹ́gun, èyi ló sì mú kí a lé Èṣù kúrò ní òde ọ̀rùn tí o fi di pé o ń gbé ọ̀run Àpáàdì di òní olónìí. Ní ọdún kẹẹdọ́gbọ̀n tí wọ́n bí mi ni mo fẹ́ wúndíá kan láti ìlú ìyá mi, òun ni ó sì dúró tì mi yìí, Ahọ́ndiwúrà ni orúkọ rẹ̀ ń jẹ́, òun sì ni àkọ́bí ọmọ tí Àjàkálẹ̀- àrùn bí fún Ikú ní ìlú ìyá mi.
    Ní ọjọ́ ìgbéyàwó wa, gọngọ sọ ni ìpàdé ayé òun ọ̀run. Jọ́ náà ni bàbá mi fún mi ní ẹ̀wù ìmọ́lẹ̀, ó wí pé: Ibikíbi tí ìwọ ba ń lọ, ìbáà ṣe ọ̀sán, ìbáà se òru, o  kò ní rìn nínú òkùnkùn láéláé’(gbogbo àwọn màlékà sí dáhùn pé ‘Àmín’) Ìyá mi pẹ̀lú fún mi ni ẹ̀bùn, ó fún mi ni agbáda ńlá tí ìwọ rí lọ́rùn mi yìí, ìsàlẹ̀ àpótí Èṣù ní wọ́n sì ti mú u jáde, gbogbo àwọn ará òde ọ̀run a sì máa pé agbádá náà ni “Ẹ̀wù ìgbéraga” Òótọ́ náà sì ni, nítorí àti ọjọ́ tí ẹ̀wù yìí ti de ọrùn mi ni inú mi ko ti dùn mọ́, bẹ́ẹ̀ ni n kò lè bọ́ ọ, o di ọjọ́ tí mo bá rí ọmọ aráyé tí yóò rán mi lọ́wọ́ nípa rẹ̀. Èmi pàápàá mọ̀ pé láti ọjọ́ tí mo ti wọ ẹ̀wù náà ni mo ti di onígbéraga, nǹkan mi ni o máa ń dára lójú mi, mo ń hùwà bí ẹni pé ta ni máa mú mi, ìrin ṣeẹ̀ mi, ọ̀rọ̀ ẹnu mi, ìṣe mi sí ẹnikẹ́ni, ti ìgbéraga ni. Ojoojúmọ́ láti ọjọ́ tí mo ti wọ ẹ̀wù yìí ni àwọn ẹbọra ọ̀run ń sẹ nǹkan tí kò dára ju tèmi, bẹ́ẹ̀ ni n kò fẹ́ kí nǹkan ẹnikẹ́ní gbé tèmi, eléyìí a sì máa bà mi nínú jẹ́, bí mo bá ti ń rí ìlọsíwájú wọn ni inú ń bí mi, èmi a sì máa sọkún títí lójóòjúmọ́ ọjọ́ ayé mi.
    Ìyàwó mi pẹ̀lú, ko yàtọ̀ sí mi jù bẹ́ẹ̀ lọ, bọ̀kìní òun ọlọ́rọ̀ ẹgbẹ́ra, ọ̀bún ùn asiwèrè ọ̀kanùn, ọ̀kańjúà òun olè, déédéé ni wọ́n já sí. Ní ọjọ́ ìgbéyàwó  wa, Àjàkálẹ́-àrún tí í ṣe ìyá òun gba agbára lọ́wọ́ Èṣù, ó fa ahọ́n ìyàwó mi yọ. O sì fi òmíràn pààrọ̀ rẹ̀, eléyìí ni náa ni ahọ́n gbọọrọ tí ìwọ rí yìí, tí ó tayọ ẹnu tí ó sì gùn dé ìyàwó mi ní dodo. Kò sí obìnrin náà lode ayé tàbí lóde ọ̀run tí o lè ro ẹjọ́ ẹlẹ́jọ́ kiri to bi ìyàwó mi yìí, nítorí ahọ́n abàmì gígùn yìí a máa tìkararẹ̀ ro ẹjọ́ láìjẹ́ pé ìyàwó mi rán an, ahọ́n náà sì máa gbọ́ràn bí ènìyàn, ko sì si ibikíbi tí ẹnikẹ́ni ti lè sọ̀rọ̀ wa lónìí tí ahọ́n yìí kò níí sọ fún wa. Ọ̀rẹ́ tí kò jẹ́ ròyìn ẹni tí o sọ̀rọ̀ ọ̀rẹ́ òun ní rere àfi ẹni  tí o bú u, irú àwọn báwọ̀n-ọnnì ni adíjàálẹ̀-takété, ọ̀bàyéjẹ́ ènìyàn. Ipo yìí ni ahọ́n èèmọ̀ yìí dúró sí fún ìyàwó mi, ahọ́n tí ó gbà lọ́wọ́ Àjàkálẹ́-àrùn ti i ṣe ìyàwọ mi, ahọ́n tí ó gbà lọ́wọ́ Àjàkálẹ́-àrùn ti i ṣe ìyàwọ Ikú lọ́jọ́ ìgbéyàwó wa. Ẹlẹ́dàá fi ọmọ jínkí wa, abí ọmọ méjì, ọ̀kan ọkùnrin, ọkan ọbìnrin. Èyí ọkùnrin tí o jẹ́ àkọ́bí ni orúkọ rẹ̀ ń jẹ́ Ìṣubú. Orúkọ àbíkẹ́yìn tí ó jẹ́ obìnrin sì ni Ìparun. Àwọn méjéèjì ti gbéyàwó, ọmọbinrin tí Ìṣubú tilẹ̀ kọ́ fẹ́ ni ẹni tí orúkọ rẹ̀ ń jẹ́ ìtìjúparẹ̀ tí ó jẹ́ ọmọ olórúkọ mi ni ọ̀rùn Àpáàdì, èyí ni pé bpabá rẹ̀ náà a máa jẹ́ Ìgbéraga Ìbànújẹ́, ṣùgbọ́n nígbà tí a lọ tọrọ ọmọ náà ni wọ́n wí fún wa pé ìbátan wa ni ìyá rẹ̀ nítorí ilé kan náà ni wọ́n gbé bí Ahọ́ndiwúra tíí ṣe ìyàwo mi àti ìyàwó ọmọ náà. Nígbẹ̀yìn ṣa, Ìṣubú fẹ́ ọmọbìnrin kan tí orúkọ rẹ̀ ń jẹ́ Ìbànújẹ́-òde. Eléyìí nì náà bá wa tan díẹ̀, ṣùgbọ́n ìtàn gígùn ni, nítorí bàbá rẹ̀ ni Àìsán-fẹ̀yìntì tí ó jẹ́ ọmọ Àìmọ̀kan tí ó ba ìyá mi, Òkùnkùn tan. ọkọ Ìparun ni Jàgùdà páálí tí obìnrin kan báyìí tí orúkọ rẹ̀ ń jẹ́ Ẹ̀fẹ́-ilé bí fún Bìlísì.
    Lórí gbogbo èyí, ìwọ ọmọ ènìyàn, jọ̀wọ́ mo bẹ̀ ọ́ gidigidi bá mi bọ ẹ̀wù ìgbéraga ọrùn mi, nítorí kò jẹ́ kí inú mi dùn ráá. Kò sò jẹ́ kí inú Olódùmarè kò dùn sí mi, bẹ́ẹ̀ ni ẹni tí iní Olódùmarè kò dùn sí kan ìjàngbọ̀n. Ràn mi lọ́wọ́, jọ̀wọ́, ọmọ ènìyàn, bá mi bọ ẹ̀wù ìgbéraga.
    Báyìí ni iwin náà sọ, lẹ́yìn èyí mo wo ojú sánmọ̀ mo ra ọwọ́ sí òkè mo ke pe Ọlọrun ọba pé kí ó máṣe bínú sí mi pé mo fẹ́ ṣe oore fún iwin náà, kàkà bẹ́ẹ̀ kí ó kàá kún iṣẹ́ rere kan pàtàkì tí mo ṣe ni òde ayé, mo bá pe Ìgbéraga-ìbànújẹ́ kí ó súnmọ́ mi, lẹ́yìn tí ó ṣe bẹ́ẹ̀ mo wo ẹ̀wù náà bí ó ti ri, mo ríi, ó lẹ̀ mọ́ ọ lára típẹ́típẹ́, mo tilẹ̀ kọ́ ṣe bí ẹ̀wù náà lẹ̀ mọ́ ọ lára ni, ṣùgbọ́n kò rí bẹ́ẹ̀ irun ara iwin náà gùn púpọ̀ òun lo sì wé mọ ara ẹ̀wùi náà. Mo bá pe àwọn ènìyàn mi, mo ní kí olúkúlùkù mú abẹ nínú àpò rẹ̀ kí á gé ẹ̀wù náà wẹ́lẹwẹ̀lẹ kúrò lara iwin náà. Ìgbéraga-ìbànújẹ́ dùbúlẹ̀, bí ogójì ènìyàn bẹ̀rẹ̀ síi ṣiṣẹ́ sí ara ẹ̀wù rẹ tí a ge ẹ̀wù náà wẹ́lẹwẹ̀lẹ tí a fi bọ́ ọ kúrò lára rẹ̀ tán po.
    Ìgbà tí a ṣe eléyìí tán, inú iwin náà dùn púpọ̀, ṣùgbọ́n ó ku bí a o ti ṣe ahọ́n ìyàwó rẹ̀ gígùn gbọ̀ọ̀rọ̀. Ibi tí mo ti ń ronú eléyìí, ni mo rí omi tí ó kán sílẹ̀ lára ẹ̀wù Ìgbéraga-ìbànújẹ́, mo lọ sí ibi tí ẹ̀wù náà wà, nígbà tí mo sì fi ọwọ́ kan omi náà ó dàbí afárá oyin. Ṣùgbọ́n bí mo ti n ti ibi tí àkísà ẹ̀wù náà wà bọ̀, mo yà sí ọ̀dọ̀ Ahọ́ndíwúrà, mo fi ọwọ́ kan ahọ́n rẹ̀ gígùn, bí omi tí ń bẹ lọ́wọ́ mi sì ti kan ahọ́n náà ni mo ri i ti o n ká wọ inú bí ẹ̀wọ̀n agogo. N kò sì dúró pẹ́ títí tí mo ri i tí ahọ́n yìí sá wọlé tan tí ahọ́n mìíràn yọ dípò rẹ̀ tí ó ṣe ìwọ̀n ẹnu.
    Báyìí ni èmi àti àwọn ẹnìkéjì mi ṣe ìrànlọ́wọ́ pàtàkì fún Ìgbéraga-ìdànújẹ́ ọmọ Ìmọ́lẹ̀ òun òkùnkùn, ti ń gbé ìpàdé ayé òun ọ̀run àti ìyàwó rẹ̀, Ahọ́ndiwúrà, tíì ṣe ìyá Ìṣubú àti Ìparun, ọmọ Àjàkálẹ́-àrùn òun Ikú, tí í ṣe ìyá ọkọ Ìbànújẹ́-òde.
    Nígbà tí ohun gbogbo parí tán, ìṣẹ̀lẹ̀ ńlá sẹ̀, ilẹ̀ bẹ̀rẹ̀ sí í mì, àrá ń sán, igbó n pariwo, àwọn igi àti ọ̀pẹ̀ sì bẹ̀rẹ̀ sí í ké wí pé: Ẹ ṣeun, a dúpẹ́, a dúpẹ́, a dúpẹ́, ọ̀nà yín yóò dára, ilé yín yóò sunwọ̀n, ẹ ṣeun, A! Ẹ ṣeun, ẹ ṣeun abbl.
    Gbogbo ìwọ̀nyí sẹlẹ̀ lóru, ìgbà tí àwọn iwin méjì yìí dúpẹ́ lọ́wọ́ wa tí wọ́n lọ tán, àwa náà sun oorun díẹ̀ si i, kò sì pẹ́ lẹ́yìn èyí ilẹ̀ mọ́.
    Ìgbà tí ó tún di ọ̀sán ọjọ́ kejì ni nǹkan bí agogo méjìlá a tún rí nǹkan abàmì mìíràn.









A FI OJÚ WA RÍ Ọ̀RUN ÀPÁÀDÌ
B
í a ti dé ibi kan tí ó dákẹ́ minimini báyìí, tí igbó ibẹ̀ dí tí o dúdú mírínmírín ni a rí iwin kan tí ó ń bọ̀, ó dàbí ọba gan-an, ìgbà tí a sì kọ́ rii, a ké “Kábíyèsí” ati gbàgbé pé aginju Babalórìṣà ni a wà, bẹ́ẹ̀ ni kò sí ibi tí ẹbọra náà fi yàtọ̀ sí ọba. Fìlà orí rẹ̀ dàbí adé, bàtá ẹsẹ̀ rẹ̀ dàbí bàtà ẹsẹ̀ àwọn alágbára, bẹ́ẹ̀ ni ẹ̀wù ọrùn rẹ̀ kò yàtọ̀ aí ti ọba tí ó ti gba adé láti ọwọ́ òdùduwà, ọ̀pọ̀lọpọ̀ àwọn iwin mìíràn ni ó tèlé e. Ìgbà tí gbogbo àwa ọdẹ dọ̀bálẹ̀ tí a kí iwin pàtàkì yìí, ó dáhùn ó ni,
    “Ibo lẹ̀ ń lọ báwọ̀nyí ẹ̀yín ọmọ ènìyàn?”
    Emi náà fèsì mo ní, ‘Kábíyèsí’, à ń lọ sí òkè Ìrònú ti ń bẹ nínú Igbó Elégbèjè, kí ọgbọ́n bà túbọ̀ wọ inú [[ilú wa, kí òye ba túbọ̀ wọ ibẹ̀. Ṣùgbọ́n èmi bẹ̀ yín tọkàntọkàn, ẹ má sàì sọ ẹni tí ẹ̀yin jẹ́, ẹ ma sì sàì sa ipá yín fún wa lọ́nàkọnà tí ẹ bá mọ̀ tí o lè jẹ́ ìrànlọ́wọ́ fún wa.
    Nígbà tí iwin náà gbọ́ báyìí, ó bẹ̀rẹ̀ sí sọ̀rọ̀ ó ní:
    Èmi ni Adéforítì, ẹbọra tí ilé rẹ̀ ń bẹ lájùlé ọrun, orúkọ tí Olódùmarè fún mi ni èyí, nítorí emi ni ó ní ìforítì jùlọ láàrin ẹ̀dá. ọ̀pọ̀lọpọ̀ nǹkan rere gbogbo sì ni ìforítì tì mú bá mi. Ẹ̀dá tí kò bá ní ìforítì, yálà nínú ayé ni tàbí lóde ọ̀run, ẹ̀dá lásán ni. Ní [[akókò tí iwin burúkú kan ni etí òde ọrun bá ọmọ rẹ̀ jà, tí kò sí ẹni tí ó lè la ìjà náà, èmi ni mo parí ìjà wọn. Orúkọ iwin burúkú yìí ni Ìbínú-ẹkùn tíí ṣe ìbátan Ìgbéraga-Ìbànújẹ́ ní ìdí ìya Ìbínú-ẹkùn ni ẹni tí ó lè bínú jùlọ láàrin ohun gbogbo ti ń bẹ lójú omi tàbí ní ìsàlẹ́ ilẹ̀, tí ó wà lófuurufú tàbí ní ìyàngbẹ ilẹ̀. Ní àkókò ìjà yìí, gbogbo àwọn ẹbọra òde ọ̀run bẹ̀ẹ́, ṣùgbọ́n òun kò gbọ́, ó lé ọmọ rẹ̀ wá sínú ayé kí ó bà lè ní ìpín nínú ìbànújẹ́ ti n tẹ̀lẹ́ ọmọ ènìyàn kiri títí ọjọ́ ayé wọn. Mo dìde mo lọ sílé Ìbínú-ẹkùn láti yíì lọ́kàn padà kúrò nínú èrò yìí, ṣùgbọ́n pẹ́lú kùmọ̀ ni o fi lé mi jáde. Ni ọjọ́ kejì, mo tún lọ, ṣùgbọ́n bí ó ti fi ojú kàn mi ni ó yìnbọn, díẹ̀ ló sì kù kí ìbọn náà bá mi. Mo tún lọ ní ọjọ́ kẹta pẹ́lú, ṣùgbọ́n ó bú mi láti ẹsẹ̀ mi dé orí koko, ó fa àdá yọ, ní ìgbẹ̀yìn ó fi àdá lé mi dé ilé mi koko. Síbẹ̀ mo lọ ni ọjọ́ kẹrín, ṣùgbọ́n ó fi ogede pe ajá eṣù láti ìsàlẹ̀ ilẹ̀ ni inú òkùnkùn biribiri kí ajá náà bà wá pa mi jẹ, ṣùgbọ́n ọwọ́ ajá náà kò tẹ̀ mi, mo sì tún mu sùurù mo lọ ba Ìbínú-ẹkùn ní ọjọ́ kàárún, ṣùgbọ́n ki n tó dé ọ̀hún o ti mọ̀ pé mo ń bọ̀ o sì ti kó onírúurú ẹ̀dá ọ̀run tí ìwà wọn bá tirẹ̀ mu sílẹ̀ dè mi, bí mo ti yọ lọ́kàn-án kán ni mo rí gbogbo wọn pẹ̀lú ohun ìjà tí i wọ́n fẹ fi ṣe mi ni  ìjàǹbá, ṣùgbọ́n èmi dúró lókéèrè mo sì bẹ Ìbínú-ẹkùn tàánútàánú pé kí ó ṣe àforíjì fún ọmọ rẹ̀, lẹ́yìn èyí nì èmi náà padà lọ sí ilé mi ṣùgbọ́n bí ilẹ̀ ọjọ́ keeje ti ń mọ́ hàì ni mo tún dide, mo bá ilé Ì ínú-ẹkùn lọ, àṣé òun ti ní èrò pé mo lè wá bá òun o sì ti dẹ pàkúté sí ọ̀nà dè mi ni òru. Rírí tí ó rí mi ni inú bí i tí o ń sáré bọ̀ wá pàdé mi. O gbàgbé pé òun ti dẹ pàkúté sí ojú ọ̀nà dè mí, ibi tí o ti ní kí òun kọjá ní ojú ọ̀nà wá bá mi ni pàkúté mú u, ọ̀ràn mi wa túbọ̀ lẹ, ìjàngbọ̀n ń le mi bọ̀ mo pàdé ìjàngbọ̀n lọ́nà àti kúrò lọ́wọ́ ìjàngbọ̀n di ìjàngbọ̀n fún mi. Mo yára bẹ àwọn ìwin ti ń bẹ lágbègbè ibẹ̀ kí wọ́n bá mi tú Ìbínú-ẹkùn sílẹ̀, kí wọ́n sì tó ṣe è’yi tán, mo ki iré malẹ̀ mo sáré tagbáratagbára.
    Ìgbà tí wọ́n tú u sílẹ̀ tán, ó bẹ̀rẹ̀ sí í wá mi kiri, ó ránṣẹ́ lọ sílé ayé, ó rán lọ sí àjùlé ọ̀run ó wá  mi dé ọ̀run àpáàdì pàápàá, ṣùgbọ́n kò rí mi mo fi ara pamọ́ pátápátá nítorí mo tí mọ̀ pé mo dá ọ̀ràn tí ó kọjá ọ̀ràn, mo wo kìnìún lójú, mo ṣe ‘síọ̀’sí ìjàpá, mo tẹ ọká ní ìrù mọ́lẹ̀, mo mú obìnrin jáde lọ́jọ́ tí orò gba ojúde. Nítorí ẹ̀sẹ̀ mi ńlá nì, mo ba inú ihò ìlẹ̀ lọ. ọgọ́ta ọjọ́ ni mo sì ṣe ki n tó jáde.
    Ní òpin ọgọ́ta ọjọ́, mo jáde. Jíjáde tí mo sì tún jáde pẹ̀lú, ilé Ìbínú-ẹkùn ni mo kọ orí sí. Àkókò yíì gan-an ni olórí-burúkú yìí wá mú mi, ó lé mi ó bá mi nibi tí mo ti ń sálọ. Nígbà tí o sì mú mi, o fi okùn sí mi ni ẹsẹ̀ o sì so mi mọ igi rẹ̀gẹ̀jì kan ti ń bẹ ní ìta rẹ̀, mo kọ orí sí odò mo ń fi dírọ̀dírọ̀, o sì gbé ẹrù pàsán jáde, ó bẹ̀rẹ̀ sí í fà wọ́n yọ lọ́kọ́ọ̀kan o sì ń nà mi. Nígbà tí ó ṣe tí mo rí jọ̀wọ̀lọ̀ tí mo sì ń kú lọ. O tíí ẹsẹ mi kúrò lára igi o sì gbé mi jù sílẹ̀ ó ṣebí mo ti kú ni. Lẹ́yìn èyí ó wọ àgbàlá rẹ̀ lọ o sì bẹ̀rẹ̀ síí wá igi láti ffi dáná sun mi, ṣùgbọ́n kí ó tó padà dé, atẹ́gùn ti fẹ́ sí mi mo sì ti dìde, mo sálọ.
    Ìgbà tí mo dé ilé mi, mo ṣe ìtọ́jú ara mi dáadáa, kí ilẹ̀ sì tó mọ́, ara mi ti le.
    Mo tún dìde ní òwúrọ̀ ọjọ́ kejì, ó di ilé Ìbínú ẹkùn. Ìgbà tí mo yọ lọ́kàn-án kán, tí ó rí mi, agara ti dá a, o ju ọwọ́ sí mi pé kí n máa bọ̀, èmi náà sì lọ, mo wọ inú ilé rẹ̀ pẹ̀lú ìbẹ̀rù ṣùgbọ́n láìpẹ́ ni mo rí i pé èrè ìforítí mi ti dé, mo ti ṣẹ́gun, mo ti gun òkè dé orí, mo ti ṣe dáadáa nínú ìdánwò, mo ṣẹ́gun Ìbínú-ẹkùn pátápátá, ojú rẹ̀ rọ̀, mo pe ọmọ rẹ̀ wọlé, o túúbá níwájú baba rẹ̀. Bẹ́ẹ̀ ni mo paríu ìjà líle náà.
    Gbogbo bí mo ti ń ṣe ni Olódùmarè ń wò mi, ìgbà ttí mo sì n padà bọ̀ wá sí ilé, mo gbọ́ ohùn kan láti òkè wí pé, ‘Nítorí ìwọ ṣe èyí a ki yóò pè ọ ni orúkọ àtijọ́ mọ́, Adéforítì la ó máa pè ọ, nítorí ìwọ ní ìforítì ju àwọn ẹ̀dá ìyókù lọ.’
    Àti ọjọ́ yìí wa ni Ẹlẹ́dàá ti ohun gbogbo tẹ́ mi lọ́rùn ní ilé mi, ṣùgbọ́n ìwọ ọmọ ènìyàn bí mo ti ri ọ lónìí inú mi dùn jọjọ, mo sì fẹ́ kí o wí fún àwọn ènìyàn rẹ kí ẹ tẹ̀lé mi kí ẹ wa lọ̀ mọ ilé mi.
    Nígbà tí ó wí báyìí tán mo tọrọ ààyè lọ́wọ́ rẹ̀, kí ó fún mi ní ààyè díẹ̀ kí èmi àti àwọn ẹlẹgbẹ́ mi lọ ronú nípa ọ̀ràn náà, ó sì gbà bẹ́ẹ̀ fún mi.
    Nígbà tí a bìlà sẹ́yìn díẹ̀ báyìí tí a jókòó ní ibi kan tí a ṣe àsàrò lórí ọ̀ran náà, ogunlọ́gọ̀ nínú àwọn ọdẹ ni wọ́n fẹ́ pé kí a bá a lọ. A bá tẹ̀lé e. A kò rrìn tó bẹ́ẹ̀ nígbà tí ó déédéé dúró tí o bá ilẹ̀ sọ̀rọ̀ ó ni, ‘Ìwọ ilẹ̀, la ẹnu fún mi, mo fẹ́ lọ sí ilé ìyá mi.’ Bí ó ti wí báyìí, pẹ̀rẹ́ ni ilẹ̀ là tí a sì rí àtẹ̀gùn dídára ka báyìí tí ó ba ihò ilẹ̀ lọ, gbogbo wa sá bẹ̀rẹ̀ síí tọ àtẹ̀gùn yìí bá ìsàlẹ̀ lọ.
    Ìgbà tí a dé ọ̀hùn, a bá ara wa nínú ààfin ńlá kan tí ó dára tó bẹ́ẹ̀ tí kò sí ọ̀rọ̀ láti fi sàpèjúwe ibẹ̀, àṣé ilé rẹ̀ ni èyí nì. Ìgbà tí a dé ọ̀hún, o mú wa tọ ìyá rẹ̀ lọ, o fi wa hàn án, ìyá rẹ̀ náà sì kí wa dáadáa, ìyá rẹ̀ náà sanra díẹ̀ gbogbo ara rẹ̀ si ń dán, ó mọ́ tónítóní ṣùgbọ́n ojú rẹ̀ kò dàbí ojú ènìyàn nítorí ṣe lo ri rubutu b’’i ojú igbá tàbí ojú ife ẹmu, ojú méjì ni ṣe ni àwọn ojú méjì náà sì ń yí sókè sódò lẹ́ẹ̀kọ̀ọ́kan, ó ba ni lẹ́rùn gidigidi. Ṣùgbọ́n eyín rẹ̀ funfun ti n kò rí irú rẹ̀ rí, ó dára ó rí wẹẹrẹ.
    Lẹ́yìn tí a kí ìyá rẹ̀ tán, ó mú wa lọ sí ibi tí a máa gbé, ó ní kí á dá ara wa sí ọ̀nà mẹ́rin, a sì ṣe bẹ́ẹ̀, ṣùgbọ́n bákan náà ni gbogbo iyààrá ńlá ńlá náà rí.
    Lọ́jọ́ tí mo ti dé inú ayé n ò gbádùn tó bí mmo ṣe gbádùn nínú ilé iwin yìí rí. nítorí pé ohunkohun tí a bá fẹ́ ń bọ̀ síwájú wa ni, kò sí pé à ń bèèrè lọ́wọ́ ẹnikẹ́ni, kí a tó rii. Bí a bá wí pé iṣu ń wù wa jẹ, wéré ni iṣu a bọ́ sílẹ̀ níwájú wa tí yóò maa hooru nínú àwo, bí a bá wí pé ìrẹsì ń wù wá jẹ òun ọbẹ̀ adìẹ̀, kí á wo iwájú kí a rí ìrẹsì àti adìẹ tí wọn ti dín tí ó gbẹ tẹ́kítẹ́kí ni. Ìgbà kan tí mo wí pé ẹmu ń wù mi mu wéré ni mo rí ẹmu ògidi níwájú tí ó ru pàtà. Kò sí pé à ń wa nǹkan, a kò rí rárá.
    Nígbà tí ó di alẹ́ ọjọ́ tí a dé ibẹ̀ yìí, iwin náà wí fún ni pé oùn ní iṣẹ́ kan láti ṣe àti pé oùn sì fẹ́ kí a ran òun lọ́wọ́ láti ṣe nínú iṣẹ náà. Ìgbà tí a béèrè isẹ́ tí a fẹ́ ṣe yìí, o ní òun fẹ́ kọ́ ilé ‘Ìgbéga-ọ̀run’. Ilé yìí jẹ́ ilé Ẹlẹ́dàá ti ń fẹ́ kí ọ̀pọ̀lọpọ̀ nínú àwọn ará òde ọ̀run kọ́ àti pé nítorí tí ọ̀pọ̀lọpọ̀ ti gbìyànjú tí wọn kò lè kọ́ ọ o òun ti sọ fún Olódùmarè pé òun fẹ́ kọ́ ilé náà Olódùmarè sì gbà fún òun o sì ti fi ilẹ̀ ibi ti òun lè kọ́ ilé náà sí han òun, nítorí náà òun fẹ́ lọ bẹ̀rẹ̀ síi máa ṣánko kí òun ṣe díẹ̀ nínú iṣẹ́ náà lówùúrọ ọjọ́ kejì, inú òun ó sì dùn bbí a bá lè bá òun ṣan díẹ̀ nínú oko yìí. A gbà pé a ó ba a ṣíṣẹ́ rẹ̀.
    Nígbà tí ó di òwúrọ̀ ọjọ́ kejì, wọ́n gbé àpótí kan jáde, àpóti ti mo sọ pé mo rí pẹ̀lú wọn lójú ọ̀nà ni. Ìgbà tí wọ́n sì ṣí àpótí yìí wọ́n kó ẹ̀wù púpọ̀ jádè ẹ̀wù iṣẹ́ ni, wọ́n sì pin in fún gbogbo wa. Lẹ́yìn èyí, wọ́n kó àdá fún wa, a múra ó di inú igbó tí Ẹlẹ́dàá pa láṣẹ́ pé kí Adéforítì fi kọ ilẹ̀ ìgbéga-ọ̀run.
    A ṣán igbó gbogbo tí ó wà ní ibi tí a o kọ́ ilé Ìgbéga-ọ̀run sí, a padà wá sí ibi ti à ń gbé. Nígbà tí a o fi dé ìbẹ̀ ní ọjọ́ kejì, gbogb igbó wọ̀n-ọnnì ti dìde wọ́n dúró ṣánṣán, igi ti gbòǹgbò rẹ̀ ti hu tún rí gboǹgbò mọ́lẹ̀, ewé tí ó já sílẹ̀ tún padà lọ sí orí igi, bẹ́ẹ̀ ni àwọn ẹka gbogbo padà lọ sí ibi tí wọn ti wà rí. a tún múra, à ń bá iṣẹ́ náà lọ. A parí oko yìí kí ilẹ̀ tó ṣú, a sì fa gbòǹgbò àwọn igi àti ìtàkùn tu, a dá iná ti igi ìrókò tí ó wà níbẹ̀ ní ọrùn, a wú gbòǹgbò awùsá, a sì to igi gbígbẹ yí ọ̀gànwò ká, a dá iná ńlá yí àwọn igi burúkú wọ̀n-ọnnì po. Eléyìí ni a ṣe tí a padà wá sí ilé.
    ‘Kùtù hàì òwúrọ̀ ọjọ́ kejì ni a tún lọ bẹ ibẹ̀ wò. Nígbà tí a sò máa dé ọ̀hún, àwọn ewéko wọ̀n-ọnnì ti hù, iná tí a dá ti kú, ohun gbogbo tún ti pada di bí ti àtẹ̀yìnwá.
    Lẹ́yìn èyí, a bẹ̀rẹ̀ sii wa àwọn lébìrà kiri, àwọn ará ọ̀run gan-an, Adéforítì ni òun rò pé afi àwọn ará ọ̀run gan-an ni yóò lè bá òun ṣiṣẹ́ náà. Ó wá lébìrà títí kò rí, ó bá lọ sọ fún ìyá rẹ̀, ó ni, ‘Ìwọ ìyá mi tòótọ́, mo ti gbìyànjú bí ó ti yẹ ki ń gbìyànjú tó ṣùgbọ́n síbẹ̀ síbẹ̀ n kò lè ṣán oko tí ó wà nibi tí n o kọ́ ilé Ìgbéga-ọ̀run sí, ẹ ma bínú pé mo gbàgbé ki n sọ fún yin ki ń tó bẹ̀rẹ̀ iṣẹ́ náà, ṣùgbọ́n ẹ jọ̀wọ́ ìyá mi ọ̀nà wo ni mo lè gbà rí lébìrà tí yóò bá mi ṣiṣẹ́ náà ti n o fi lè kọ́ ilé ‘Ìgbéga-ọ̀run’?
    Ìyá rẹ̀ wò ó tàánútàánú nínú ilé wọn, ojú obìnrin náà yí sókè sódò o ń kọ bí mọ̀nàmọ́ná ojú ọ̀run, ó dáhùn ó ní, ‘Ọmọ mi, ọmọ mi, máṣe dáwọ́lé àti kọ́ ilé Ìgbéga-ọ̀run, àwọn tí ó jù ọ́ lọ ti gbìyànjú bẹ́ẹ̀ ni wọn kò le ṣee, nítorí Ọlarun ọba níkan ló mọ̀ bí ilé Ìgbéga-ọ̀run yóò ti ṣe di kíkọ́ ṣùgbọ́n nípa ti lébìrà, àwọn wọ̀n-ọnnì kò sí ni ìhín, wọ́n wà ní ọ̀run àpáàdì. Afi bí o bá lọ sí ọ̀run àpáàdì nìkan ni ó tó lè rí wọn. Bí o bá máa lọ, o níláti lọ gbé apo àlàáfíà ti ń bẹ ní iyààrá mi kí o fi pa ara, nítorí kí iná ọ̀run àpáàdì má ba le ṣe ọ ní nǹkankan, bí o bá sì fẹ́ mú àwọn ọ̀rẹ́ rẹ lọ, àwọn ènìyàn wọ̀nyí, o níláti fún olúkúlùkù wọn ní fìlà àírí ti ń bẹ nínú àpótí ńlá ní àbáwọ inú iyààrá mi kékeré, kí wọ́n dé e nítorí Èṣù kò gbọdọ̀ rí wọn, ṣùgbọ́n bí o tilẹ̀ jẹ́ pé ẹnikẹ́ni kò ni lè rí wọn bí kò ṣe ìwọ, síbẹ̀ àwọn náà níláti fi epo àlááfíà pa ara. Bí o bá pinnu láti lọ dandan (nítorí mo wòye pé ọ̀ràn náà wà lọ́kàn rẹ púpọ̀). Ìgbà tí o bá dé ọ̀run Àpáàdì gan-na, máa lọ gan-an ran sí ọ̀dọ̀ Èṣù ní inú ààfin rẹ̀. Ṣùgbọ́n máṣe dọ̀bálẹ̀ fún-un, bẹ́ẹ̀ ni ìwọ kò gbọdọ ké ‘Kábíyèsí’ nítorí ọjọ́ tí ọmọ ìmọ́lẹ̀ bá tẹríba fún Èṣù ni ayé ọmọ náà pín. Ìba ohun tí mo lè sọ fún ọ ni èyí, ọmọ mi’.
    Adéfirítì múra àtí lọ wa lébìrà dandan ó sì wí fún wa kí a múra di ọjọ́ kejì kí a ba òun lọ kí àwa náà tilẹ̀ wo bí ọ̀run Àpáàdì ti rí.
    Ìgbà tí ilẹ̀ ọjọ́ kejì mọ́, ó gbé ìgo epo àlááfíà jáde, gbogbo wa fi ra ara, lẹ́yìn náà ó pín fìlà àìrí fún ni, a dée ẹnikẹ́ni ko sì lè rí wa mọ́ àfi òun. Ẹ máṣe gbàgbé pe Àjùlé ọ̀run ni àwa wà yìí o, nítorí ibẹ̀ ni ilé Adéforítì. Ìgbà tí a míra báyìí tán, a múra ó di ọ̀nà ọ̀run Àpáàdì.
    Bí a ti kúrò ni àjùlé ọ̀run tán tí a fi àgbègbè ibẹ̀ sílẹ̀ pátápátá tí a fi ẹsẹ̀ lé ọ̀nà ọ̀run Àpáàdì, nǹkan tí ó kọ́ yà mì lẹ́nu ni ẹbọ tí ó wà ni ojú ọ̀nà ní apá ọ̀tún àti apá òsì lọ, ogunlọ́gọ̀ wà nínú àpáàdì tí wọ́n ń bu epo sí, ìgbà mìíràn odidi màlúù wọ́n a kó ẹyọ owo sí inú àpáàdì wọ́n á bu epo sii, wọ́n a la ìfub adìyẹ wọ́n á rọ epo sii. Gbogbo ẹbọ tí ọmọ aráyé n rú sí Èṣù ní ìkoríta wọ̀n-ọnnì, èyí tí wọ́n ba rú lójóojúmọ́ a wà ní etí ọ̀nà ilé Èṣù lọ, ìgbà tí Èṣù àti àwọn ọmọ ogun rẹ̀ bá sì fi máa jẹ ti ọjọ́ kan tán, ọmọ aráyé á ti pèsè ti ọjọ́ kejì sílẹ̀, nítorí èyí, àpáàdì pẹ̀lú egungun ẹran a dàbi okiti ọ̀gán sí apá ọtun àti apá òsì ọ̀nà lọ, nítorí ọjọ ti pẹ́ tí àwọn ọmọ aráyé ti ń ṣe wọ̀nyí àpáàdì pọ̀ tó bẹ́ẹ̀ tí ó jẹ́ pé nígbà mìíràn tí ènìyàn bá wo tó apá ọ̀tún a rí egungun àti àpáàdì lọ ni ogunlọ́gọ̀ mẹ́ẹ̀lì, bí ó tún wo òsì a ri i bákan náà lọ. 
    Ìgbà tí ó ṣe sá, a dé ọ̀run Àpáàdì ní ibi tí Èṣù ti ń ṣe ọba wọn.
    Nǹkan kín-ín-ní tí o lè kọ́ yà ẹnikẹ́ni lẹ́nu nígbà tí ó bá dé ọ̀run Àpáàdì ni àti sí èyò rárá fún ohunkóhun. Gbogbo ibẹ̀ rí ṣúkuṣùku ṣùkuṣuù, kò sí ọ̀nà kan tí ó gún gbogbo ọ̀nà rí wọ́gọwọ̀gọ.
    Lẹ́yìn náà, àti Èṣù àti àwọn ọmọ ogun Èṣù, kò sí èyí tí inú rẹ dùn rárá nínú wọn, ṣe ni gbogbo wọn fajúro.
    Èṣù kò rí àwa, ṣùgbọ́n àwa ríi dáadáa. Nígbà tí Adéforítì yọ sii ní ààfin rẹ̀, ṣe ni Èṣù ta gìrì bí o sì ti ń mu u kiri ọkàn rẹ̀ kò balẹ̀ rárá, bí igi kan bá dá, ayà èṣù á já, bí ẹnìkan bá fi ẹsẹ̀ kọ, àyà Èṣù ń là gààrà, ọkàn rẹ̀ kò balẹ̀ rárá, hílà hílo ni Èṣù ń bá kiri. Eléyìí hàn gbangba lára àwọn ìránṣẹ́ rẹ̀ pẹ̀lú, tó bẹ́ẹ̀ tí Adéforítì fi bi Èṣù wò ìdì rẹ̀ tí ọkàn gbogbo wọn ko fi balẹ̀ bẹ́ẹ̀. Èṣù dáhùn Èṣù wí pé: Àwa tí ó jẹ́ pé iṣẹ ibi ni iṣẹ́ wa mọ̀ pé ẹ̀san ń bọ̀ lọ́jọ́ kan, ṣùgbọ́n a kò mọ wákàtí náà tí ẹ̀san ó dé.
    A bá Èṣù lórí ìtẹ́. Ẹ̀dá tí ó ba ni lẹ́rù gbáà ni, ó ní ìwo kan ṣoṣo lórí, iní sì ń jò lára ìwo náà bẹ́ẹ̀ ni ìwo pàápàá kò jóná, ó ní ìyẹ́ méjì kùọ̀kùọ̀ kan báyìí ní apá, èékan rẹ̀ sì gùn, ó dàbí èékán àwòdì, eyìn ẹnu rẹ̀ pupa ó dàbí ẹ̀jẹ̀, ẹ̀jẹ̀ ló wà lẹ́nu rẹ̀ tí ó ddúró bí itọ́ ẹnu, eyín wọ̀n-ọnní gbòòrò ọ̀kọ̀ọ̀kan to eyín mẹ́ta papọ̀ ṣe ọ̀kan ṣoṣo, gbogbo eyín náà sì mú bérébéré bí abẹ ìfárí.
    Ẹsẹ̀ Èṣù dàbí ẹsẹ̀ ògòǹgò, síbẹ̀, ó ṣebi ọba, nítorí ẹ̀wù tí ó wọ̀ sọ̀rùn, ti góòlù ni, ṣùgbọ́n góòlù náà ti dípẹtà èérí dúdú dúdú gbogbo ti bò ó, kò dán bi góòlù mọ́ bẹ́ẹ̀ ni góòlù ni.
    Ìgbà tí Adéforítì bá a sọ̀rọ̀ nípa lébìrà tí ó bá lọ fún un tán, Èṣù ṣe ìlérí àti fún un ní léebìrà ṣùgbọ́n ó wí fún adéforítì pé òun fẹ́ fi díẹ̀ hàn án ní ọ̀run àpáàdì kí ó tó lọ.
    Èṣù dìde, Adéforítì náà tẹ̀lé e, àwa náà tẹ̀lé wọn. Ìgbà tí a rìn díẹ̀ ni Èṣù wí pe: Adéforítì, ibi tí mo fẹ́ kọ́ mu ọ lọ ni ibi tí à ń pè ni “Pàkúté Èṣù” ibẹ̀ wà láti máa ran mi létí àti ṣe ibi ki n má ba gbàgbé.
    Ìgbà tí a de “pàkúté Èṣù” yìí nǹkan tí ó kọ́ fi hàn án ni owó góòlù tí ó pọ̀ tí ó pupa dẹ̀dẹ̀ tí o ń dán yinrinyinrin. Wọ́n kó owó náà sínú ibi kan báyìí tí ó dábí ilé tí ènìyàn kàn fún ẹyẹ. Ṣùgbọ́n lẹ́yìn ejò náà ni a o ri ejò ọká tí ó ká jọ tí ó gb’’e ẹnu sókè hanha. Èṣù tọ́ka sí i ó wí pé ‘Ìgbà tí mo ba wa sí ayé tí mo ti ọmọ ènìyàn mu owó wó, owó tí kì í ṣe tíwọn, wọn kò ń mọ̀ pé ejò ọka ni àwọn ti ọwọ́ bọ̀ lẹ́nu. Lẹ́yìn èyí, ó tún fi ilé kan han Adéforítì, a rí obìnrin àti ọkùnrin kan nínú ilé náà a sì rí ọmọ owú kan ní ilẹ̀. Ìgbà tí Èṣù dé ibẹ̀ ó ní, “Ẹ bẹ̀rẹ̀ kẹ” bí ó ti wí báyìí tán, ṣe ni ọkùnrin ki ọmọ owú mólẹ̀ tí ó bẹ̀rẹ̀ si í fẹ́ ọ mọ obìnrin lórí, lẹ́yìn èyí, Èṣù ní, Wòó bí ọkùnrin náà ti ń fọ irin mọ́ obìnrin lórí, bẹ́ẹ̀ ni tọkọtaya ni wọ́n? A tún kúrò ni ibi èyí o di ilé mìíràn, ìgbà tí a dé ọ̀hún, a rí àwọn ọkùnrin méjì lórí àkàsọ̀ kan, nígbà tí Èṣù dé ibẹ̀ ó wí fún èyí tí ó wà ni ìsàlẹ̀ àkàsọ̀ kí ó fa ẹsẹ̀ èyí tí ó wà lókè, lóòótọ́ èyí tí ó wà ní ìsàlẹ̀ ṣe bí ó ti wí, ó fà á lulẹ̀ wéréwéré, ó gba ipò rẹ. Bí o ti jókòó ní ipò tọ̀ún tán àfi riri tí a rí ejò ńlá kan tí o ń yọ orí bọ̀, tí ó lọ mọ́ ọkùnrin yìí, wéré ó pa á wéré ó gbé e mì. Bí ó ti gbé e mì tán Èṣù dáhùn ó ní, ‘o fi èrú gba ìbùkún, kò dúró gbádùn ìbùkún’. A ba tún ń lọ, kò pẹ́ púpọ̀ a dé ilé mìíràn a rí obìnrin arẹwà kan tí ó dára púpọ̀ a sì rí ọkùnrin kan tí ó dúró titi, bí a ti dé ibẹ̀ Èṣù dáhùn ó ni, ‘Ṣiṣẹ́ rẹ ki n rí ọ’ bi o ti wi báyìí, ṣe ni a rí obìnrin náà tí ó rẹ́rìn-ín sí ọkùnrin náà tí ó dúró, ó ni, ko sí ọkùnrin náà láyé tí ó dára tó ọ, kò sì sí ẹni náà tí mo fẹ́ràn tó ọ lóde ayé títí dé ara ìyá àti bàbá mi, fi ẹnu kò mi lẹ́nu, olùfẹ́ mi ọ̀wọ́n jùlọ.’ Bí ó ti wí bàyìí tí ọkùnrin yìí fi ẹnu kò ó ní ẹnu, kò jẹ́ kí ọkùnrin náà gbé orí kúrò lẹ́nu mọ́, o dì mọ́ ọ, o ń fà á lọ ó sì fà á dé ibi odò jíjìn kan, o fàá jù sínú odò, odò gbé onitọ́hùn lọ. Èṣù tún sọ̀rọ̀ ó ni, ‘kò mọ̀ pé ìfẹ́ ojú ló ní sí òun, ó fi ara sílẹ̀ ó jẹ́ kí ó fà òun sínú odò. Ìgbà tí a tún dé ibi kan a ri àwọn ọkùnrin mẹ́rin, ìgbà tí Èṣù dé ibẹ̀ o ní, ‘ẹ ṣe bi ẹ tíí ṣe,’ bí ó ti wí báyìí àwọn méta mú ẹni kẹrin ti wọ́n kó ọwọ́ rẹ̀ sẹ́yìn tí wọ́n fún un lókùn danin-danin. Lẹ́yìn náà wọ́n kó ohun ìní rẹ̀. Ìgbá tí wọ́n tún ronú títí wọ́n kúkú pa a. Kò pẹ́ tí wọ́n pa á tán tí àwọn ẹnìkan dé tí wọ́n mú wọn lọ. Kò sì pé tí a rí i tá wọ́n yẹgi mọ́ àwọn mẹ́tẹ́ẹ̀ta. Ó pẹ́ díẹ̀ ni a tún rí àwọn mẹ́ta yìí tí àwọn mẹ́ta yìí tí àwọn jáde níbòmìíràn láti inú iyààrá kan ó sì ya ni lẹ́nu pé ẹni tí o ti kú tún dide, ṣùgbọ́n àti ìgbà tí a rí i tí ẹnìkan tún mú wọn tí ó sọ wọ́n sínú epo gbígbóná, lẹ́yìn èyí, Èṣù wí pé : wò ó àwọn ọlọ́sà jí owó olówó wọ́n yẹgi fún wọn nínú ayé, ìgbà tí wọ́n tún dé ọ̀dọ̀ mi mo sọ wọ́n sínú epo gbígbóná.’Èṣù bá rẹ́rìn-ín díẹ̀ báyìí, èyí sì ni ìgbà kín-ín-ín tí a rí ẹ̀rín ní ẹnu rẹ̀.
    Ọ̀pọ̀lọpọ̀ nǹkan ni a tún rí ní pàkúté Èṣù ní ọ̀run Àpáàdì ṣùgbọ́n kò sí àyè láti to gbogbo wọn lẹ́sẹẹsẹ.
    Èṣù tún mu adéforítì lọ sí ibi tí ó pè ni òpópó Ìyà-ẹ̀sẹ̀. Ibi yìí ni wọn ti ń fi ìyà jẹ gbogbo ẹni tí o tí ṣe ibi nínú ayé kí wọ́n tó fi àyé sílẹ̀ ṣùgbọ́n èyí tí ó burú jùlọ́ ni pé wọn kò tún lè kú mọ́, kí wọ́n máa jìyà títí ṣá ni, Ẹni tí a kọ́ rí ya ni lẹ́nu púpọ̀, ìránṣẹ́ èṣù kan ló jókòó ti ọkùnrin náà ti o ń gbá ìṣó mọ́ ọ lójú tí onítọ̀hún ńn ké ṣa. Ẹnu ya Adéforítì púpọ̀, ṣùgbọ́n Èṣù wí fún un kí ó maṣe jẹ kí ẹnu ya oun kí o má sì ṣe káàánú rẹ̀, Èṣù ni, o kò mọ̀ bí ọmọ aráyé ti le tó ni, ẹni tí ìwọ́ ń wo yìí ti yọ ojú ẹni mẹ́fà lóde ayé, ó ti pàṣẹ kí wọ́n yọ èékán ọmọ ìka ṣẹ̀ mẹ́wẹ́ẹ̀wá ẹni mẹ́fà láàyè láìjẹ́ pé wọ́n ti kú, kò ha yẹ kí òun náà jìyà díẹ̀ ni? A tún rí ẹnìkan tí ó wà nínú ìkòkò irin, ìkòkò náà gbóná tó bẹ́ẹ̀ ti ó jẹ́ pé gbogbo ara rẹ̀ ló pupa dẹ̀dẹ̀, gbogbo ara ọkùnrin náà bó bòròkòtò ó ń ké, ‘Ara ń ta mi o, ara n  ta mi o, ara ń ta mi o’. Àánú rẹ̀ ṣe ni ṣùgbọ́n Èṣù ko tilẹ̀ sọ pé òun gbọ́ nǹkan tí ó ń sọ, o wí fún Adéforítì pe ẹni tí o ri yìí ti rán àwọ̀ ẹranko mọ́ ènìyàn lára lóde ayé ó sì ti fa ẹni náà fún kìnìhún pa jẹ, o ti gbé ènìyàn sínú pósí láàyè, ó sì ti ní kí wọ́n so okún mọ́ ẹnìkan lápá àti lẹ́sẹ̀ àwọn ìránṣẹ́ ès]u méjì fà á, wọ́n ń fi í ra iná ìléru tí ó tóbi tí o ń jo tí ó gba gbogbo àgbègbè ibẹ̀ lọ, ọkùnrin yìí ń ké ṣùgbọ́n wọn kò fi í sílẹ̀ bẹ́ẹ̀ ni kò kú. Àwọn mìíràn wà tí wọ́n ti fa apá wọn kan ya kúrò lára wọn ti wọn ń gbé kùkùté tí ó kù kiri ti ẹ̀jẹ̀ wà bálabàla lójú apá tí wọ́n faya lọ tí ojú egbò kò san tí ẹ̀jẹ̀ kò dáwọ́ dúró tí wọn ń rìn bẹ́ẹ̀ kiri. Ṣùgbọ́n kì í ṣe gbogbo àwọn ara ọ̀run Àpáàdì ló ń jẹ irú oró tí a sọ wọ̀nyío, àwọn tí wọn ń jẹ irú ìyà báwọ́nonnì ni àwọn tí wọ́n ti jẹ́ alágbára ní ìgbà ayé wọn ti wọ́n sì ti lo agbára wọn láti fi dá ọmọ ẹlòmíràn lóro irú èyí tí a dárúkọ gbogbo. A dé ibi tí a bá ọkùnrin kan tí ó rọra jókòó ní òun nìkan tí o ń sọkùn tí ẹnikẹ́ni kò sí ni agbegbe ibi tí ọkùnrin náà wà rárá, ìgbà tí Èṣù si fi í han adéforítì ó ní, ‘Olówó pátápátá ni eléyìí nígbà tí ó wà ní ayé ṣùgbọ́n kò fi owó rẹ̀ ṣe ẹnikẹ́ni lóòre, ó lé gbogbo ènìyàn kúrò lọ́dọ̀ rẹ, kìí fẹ́ kí ẹnikẹ́ni súnmọ́ òun. Nísisì yìí, ó ti kú, ó wá sí ọ̀dọ̀ mi, o ń wa kí òun tilẹ̀ bá ẹnìkan sọ gbólóhùn ọ̀rọ̀ kan ṣùgbọ́n kò rí, o di ẹ̀ẹ́dẹ́gbẹ̀ta ọdún tí o ti dé ibi tí ó wà yìí láì sọ̀rọ̀ sí ẹnikẹ́ni.’
    Onírúurú ẹ̀dá ni o ń jìyà ní ọ̀run Àpáàdì, a rí bàbá tí ó yìnbọn pa ọmọ rẹ̀ láyé, ìyá tí fún ọmọ ní òogùn jẹ láti fi pa ọmọ, àbúrò tí ó lu ẹ̀gbọ́n pa àti ọ̀kẹ́ àìmọye ìwà burúkú gbogbo tí àwọn ọmọ ènìyàn ń hù. Ẹ̀ṣẹ̀ pọ̀ láyé, a! Ẹni tí ó bá fẹ́ mọ̀ bí ọmọ ènìyàn ti burú tó kí Olúwarẹ̀ lọ sí ọ̀run Àpáàdì nítorí ẹ̀ṣẹ̀ tí ẹnikẹ́ni kò lè fi ẹnu ara rẹ̀ sọ, tàbí kí ọwọ́ kọ́wọ́ kọ  sílẹ̀ fun àti kà wà nínú ẹ̀ṣẹ̀ ọmọ ènìyàn. Ṣùgbọ́n inú Èṣù pàápàá kìí dùn láti ṣe ibi ko si ń le ṣe ibi láì jẹ́ pé ọmọ ènìyàn fún un ní ààyè.òun pàápàá wí fún Adéforítì ó ní, ‘A, Adéforítì, inú mi kò le dùn láéláé nítorí èmi pàápàá ń fẹ fi ibi ṣíṣe sílẹ̀ n kò le fi i sílẹ̀ ni. Ìbẹ̀rẹ̀ ni n ko ti tètè kó ara mi ní ìjánu ṣe ni mo bẹ̀rẹ̀ ní ibi kékeré ṣùgbọ́n díẹdíẹ ni ìwá búrúkú mi ń bi si i tó bbẹ́ẹ̀ tí ó jẹ́ pé, lónìí yìí, tí ó ti tó ẹgbẹẹgbẹ̀rún ọdún sẹ́yìn tí mo ti ń hùwà ibi wọ̀nyí, ó ti di àṣà mi gan-an ó ti di oúnjẹ fún mi, èmi pàápàá mọ̀ pé ìwà tí mò ń hù kò lè ṣe mi ní ànfàání, ṣùgbọ́n àti fi ìwà wọ̀nyí sílẹ̀ kò ṣe e ṣe. Ṣùgbọ́n síbẹ̀síbẹ̀, kì í ṣe ìgbà gbogbo ni mo ń rí ààyè láàrin àwọn ọmọ ènìyàn, nítorí bí ọmọ aráyé kò bá ti fi ààyè sílẹ̀, bí ó ti wù tí mo sa ipá tó n kò lè rí ààyè láàrin wọn. Mo rántí ní àìpẹ́ yìí tí mo ń ti ọkùnrin kan kí ìjà bẹ́ sílẹ̀ láàrin òun àti aya rẹ̀, ṣùgbọ́n ìwà alákọrí obìnrin yìí tutù jù fùn mi, bí ọkọ ba ti ń sọ̀rọ̀ líle ni òun ń sọ̀rọ̀ rírọ̀, bí ọkọ ti ń fajúro ni òun ń rẹ́rìn-ín, ìgbà tí ó ṣe, ọkọ pàápàá lé mi kúrò lọ́dọ̀ ara rẹ̀, mo ba tún bá ìrìnkiri mi lọ.’
    Ìgbà tí Èṣù parí ọ̀rọ̀ rẹ̀ yìí, Adéforítì rí i pé àkókò ti lọ, ó wí fún Èṣù kí ó mu òun lọ sí ọ̀dọ̀ àwọn lébìrà tí òun ń fẹ́ nítorí òun fẹ́ tètè padà.
    Èṣù náà bá mú u lọ, ṣùgbọ́n ìyàlẹ́nu ló jẹ́ fún wa nígbà tí a dé ibẹ̀ tí ó jẹ́ pé àwọn ẹranko ni a bá, kìnìhún, àgbọ̀nrín, ẹkùn, ìkóòkò, ẹfọ̀n, erin, màlúù, ràkúnmí, esin, àgùnttàn, ewúrẹ́, kẹ́tẹ́kẹ́tẹ́, ajá, ológbò, èkúté, òkétá àti àwọn bẹ́ẹ̀ lọ. Ṣùgbọ́n ìgbà tí Èṣù dé ibẹ̀ tí ó nawọ́ sókè báyìí, tí ó ní kí méjìlá nínú wọn jáde, ṣe ni a ri tí àwọn ẹranko wọ̀nyí yípadà tí wọ́n di ènìyàn. Ó fi méjìlá nínú wọn fún Adéforítì, o tún rẹ́rìn-ín kékeré báyìí ó ní, ‘Èmi ni mo sọ wọ́n di ẹranko, mo ti mú wọn kúrò nínú ipò ènìyàn, wọn kò gbọdọ̀ kúrò ni ibi tí o ti rí wọn yìí, mò ń lò wọ́n fún iṣẹ́ ṣse ni’. Lẹ́yìn èyí, o ní, ‘Ẹ padà sí ipò yin’were ni gbogbo àwọn ènìyàn wọ̀nyí tún ti yípadà tí wọ́n di ẹranko àfi àwọn mejìla tí o fi fún Adéforítì ni Adéforítì mú wa sí ilé rẹ̀.
    Báyìí ni a rí bí ọ̀run Àpáàdì ti rí. ibi burúkú ni. Pẹ̀lú ayọ̀ ni àwa náà fi padà bọ̀, nítorí ṣe ni gbogbo ibẹ̀ ń rùn ṣùù, kò sí nǹkan kan tí ènìyàn rí tí ó bá ni lójú mu, kò sí orin kikọ, kò sí ẹ̀rín rírín, kò sí kí ènìyàn bá ẹnìkejì ṣiré, ìbànújẹ́ kún ibẹ̀ dé ẹnu.
    Bí a ti padà dé Àjùlé ọ̀run tí a ṣí fìlà àìrí orí wa, tí ìyá Adéforítì wá tí Adéforítì ń jíṣẹ́ fún un, ni ọkùnrin arẹwà aláṣọ funfun kan wọlé, àṣé ìránṣẹ́ Olódùmarè ni bí ó ti wọlé ni a ri i tí ó ba adéforítì sọ̀rọ̀ ní èdè tí àwa kò gbọ́, àfi ìgbà tí ó sì máa jáde tí ó ju ọwọ́ sí apá kan báyìí tí a déédéé wo ibi tí ó ju ọwọ́ sí tí a rí ogunlọ́gọ̀ ohun èlò iṣẹ́. Ìgbà tí ó lọ tan ni Adéforítì sọ fún wa tí ó wí pé ìránṣẹ́ Olódùmarè ni àti pé ṣe ni ọba ọ̀run ránṣẹ́ wá sọ fún òun pé òun kò gbọdọ̀ jẹ́ kí àwọn lébìrà tí òun mú ti ọ̀run Àpáàdì wọ̀n-ọnnì dé ibi ilé Ìgb éga-ọ̀run rárá nítorí ìrańṣẹ́ Èṣù kò gbọdọ̀ dé sákání Ọlọ́runn ọba. Ó tún wí pẹ̀lú pé gbogbo àwọn ohun èlò tí a rí wọ̀n-ọnnì, Ẹlẹ́dàá ló fi wọ́n ránṣẹ́, àwọn ni idá ìṣẹ́gun, àáké ìṣẹ́gun, ọkọ́ ìṣẹ́gun, akeǹgbè ìṣẹ́gun. Ó wí pẹ̀lú pé nísisì yìí tí òun ti rí ohun èlò wọ̀n-ọnnì a kò ní ba òun lọ síbẹ̀ ní ọjọ́ kejì kí á wá lọ wòran.
    Ìgbà tí ilẹ̀ ọjọ́ kejì mọ́, a lọ ó dí ibẹ̀. Bí Adéforítì bá sì ti mú àdá yìí tí o fi gé ewéko kan, ṣe ni àdá a sá jáde lọ́wọ́ rẹ̀ tí àdá a máa tìkara rẹ̀ ṣiṣẹ́ lọ, bẹ́ẹ̀ náà ni àáké, bẹ́ẹ̀ ni ọkọ, bẹ́ẹ̀ ni akeǹgbè, kí a má sa fa ọ̀rọ̀ náà gùn lọ títí wákàtí kan ni ile náà gba Adéforítì tí ó bá òkè ọ̀run lọ. Ilé yìí ga ti n kò rí irú rẹ̀ rí, ó lẹ́wà rékọjá ààlà kò sì sí ẹni tí ó lè ka iye iyààrá inú rẹ̀ tán.
    Lẹ́yìn è’yi, a padà bá ilé Adéforítì lọ, ṣùgbọ́n mo fẹ́ sọ fún yín pé ìgbà tí mò ń sọ̀rọ̀ ‘Ọjọ́ kejì’ ọjọ́ kan àti bẹ́ẹ̀ bẹ́ẹ̀ lọ awa ti a jẹ́ ọdẹ ni a n kà á bẹ́ẹ̀, ìgbà tí ó bá pẹ́ títí tí oorun ba kun ni ti a sì tún jí ni àwa ń pè ní ọjọ́ kejì, ṣùgbọ́n Adéforítì àti ìyá rẹ̀ kò sùn rárá, ilẹ̀ kìí sí í ṣu ní ibẹ̀ pé kí ènìyàn déédéé rí òkùnkùn, ṣe ni gbogbo ilé ń mọ́lẹ̀ títí ọjọ́ ayé láàárò, lọ́sàn-án, lálẹ́, lọ́gànjọ́ òru.
    Ìgbà ó tó bí ọ̀sẹ̀ kan tí a ti de ibẹ̀ mo wí fún iwin ọ̀rẹ́ wa yìí pé a fẹ́ máa lọ sí ìrìnàjò wa. Ìgbà tí o sì ti kí wa dáadáa tí ìyá rẹ̀ náà ti sure fún wa tán ni o ṣí ìlẹ̀kùn kan báyìí fún wa. Jíjáde tí a jáde, ojú ọ̀nà òkè Ìrònú ni a jáde sí, ní ibi tí a ti kọ ri i .















WÈRÉDÌRAN TÍ Ń GBÉ ILÉ ÒMÙGỌ̀PARAPỌ̀
A
 kọjú sí ọ̀ná wa, à ń lọ, a kò sì rí nǹkan kan jù bẹ́ẹ̀ lọ títí ó fi fi òwúrọ̀ ọjọ́ kan báyìí, ní nǹkan bí agogo mẹ́wàá, tí a rí ọ̀nà kan tí ó yà bá a pá ọ̀tún lọ. A rí àkọlé yìí, ó tọ́ka sí ọ̀nà náà: ‘Eléyìí ní ìlú àwọn Aláṣejù nibi tí ọba Aláyélúwà Aláṣetẹ́ ti ń ṣe ọba wọn.’
    Orúkọ ìlú yìí kò fa nni mọ́ra, ṣùgbọ́n bí kò ti fa ni mọ́ra tó yìí náà, a fẹ́ láti lọ mọ ibẹ̀, nítorí a lè lọ dé ibẹ̀ kí a rí ọgbọ́n díẹ̀ kọ́.
    Ìgbà tí o kù díẹ̀ kí a wọnú ìlú náà, a bẹ̀rẹ̀ síí gbọ́ ariwo, ìgbà tí a sì dé ibẹ̀ ariwo náà ti pọ̀ tó bẹ́ẹ̀ gẹ́ẹ́ tí àti gbọ́ nǹkan tí enikejì ń sọ ṣòro. Bí a bá mú ti ariwo yìí kúrò, ìlú náà dára, nítorí wọ́n ni mọ́tò, wọ́n ní kẹ̀kẹ́, wọ́n ni alupùpù, ọ̀pọ̀lọpọ̀ nǹkan ọ̀làjú ni wọ́n ni. Ṣùgbọ́n àṣejù wọn nípa ètò ṣiṣe ti pọ̀ jù, ìlú ibẹ̀ ni mo ti mọ̀ pé kò sí nǹkan náà ní òde ayé yìí tí àṣejù rẹ̀ dára. Àṣe ètò ṣíse ní àṣejù nínú! Gbogbo ìlú náà po, wákàtí kan náà ni wọn ń lò láti jẹun, ìsẹ́jú kan náàni wọ́n ni láti bu òkèlè. Bí àkókò oúnjẹ ba ti ń tó, wọn ó lu agogo, wéré ọlọ́pàá á fọ́n ká inú ilé. Ẹni tí ó bá fi ìṣẹ́jú kan ṣáájú tàbí ìṣẹ́jú kan pẹ́ kí ó tó bu òkèlè, ẹ̀wọ̀n ni. Ẹnikẹ́ni kò gbọdọ̀ sọkún láìjẹ́ pé ó tó àkókò ẹkún ní ìlú àwọn Aláṣejù. Bí ẹkún gbọn ni, bí kò gbọ ni, dandan ni kí olúwarẹ̀ ké hìíì! Hiìííí! Hìíìíì. Ní àkókò ẹkùn ní ìlú wọn. Àkókò ẹ̀rín wà lọ́tọ̀ pẹ̀lú, bẹ́ẹ̀ ṣá ni gbogbo ètò wọn.
    Níbgà tí àkókò ẹkún kọjá tán tí mo wọ ilé ti wọ́n ti ń ta nǹkan báyìí, ọkùnrín kan wọlé, o kó ọ̀pọ̀lọpọ̀ owó lọ́wọ́. Fìlà kan ni ó fẹ́ rà o, ṣùgbọ́n bí á ti dé ibi ti wọ́n ti ń ta ọjà tí o ri arẹwà wúndíà tí wọn ń ta ọjà náà, ti wọn ń mì, ti wọ́n ń yan níwájú rẹ̀, tí wọn ń pọ́n oun náà, tí wọn ń fi ọjà gbogbo hàn án, ó bẹ̀rẹ̀ síí náwó, ó ra gbogbo nǹkan tí kò ní èrò àti rà tẹ́lẹ̀, ó ná gbogbo owo tan, bẹ́ẹ̀ ni àpò owó méjì ló gbé wá.
    Mo bá bi ọkùnrin kan báyìí kí ó sọ fún mi orúko ọkùnrin tí ó ná irú owó yìí, ẹni tí mo bi léèrè wí fún mi pé òun ni ọ̀gbẹ́ni Wèrédiran ti ń gbé ilé Òmùgọ̀parapọ̀.
    Kò pẹ́ púpọ̀ tí Wèrédìran wá sí apá ibi tí mo wà tí ó sọ̀rọ̀ sí mi, a bá ara wa sọ̀rọ̀ dáadáa, èmi pàápàá tilẹ̀ ń fẹ́ láti bá a ṣe ọ̀rẹ́ ki n bà rí ààyè fún un ní ìmọ̀ràn díẹ̀, nítorí bí ó ti ṣe náwó yìí ko té mi lọ́rùn rárá. Kí a ma sa fà á gùn lọ títí, ó bèèrè ibi tí mo dé sí, mo sọ fún un, o sì sọ ibi ti òun náà ń gbé fún mi, ó wi fún mi pé òun n bọ̀ wá bẹ̀ mi wò ní ọjọ́ kejì.
    Nígbà tí mo kúrò nínú ilé tí mo ti lọ̀ ra nǹkan yìí, èmi àti àwọn enìkejì mi yí ìlú náà lọ. Ìgbà tí ó maa tó agogo mẹ́ta a padà sí ilé tí a wọ̀ sí. Wèrédìran ọ̀rẹ́ mi ti sọ fún mi pé ki n ma sàì jáde ní agogo márùn-ún wá wòran nítorí àkókò náà ni àkókò ijó.
    Nígbà tí o di agogo márùn-ún láàátọ́, gbogbo ìlú bẹ̀rẹ̀ sii jó a si ń gbọ́ ìlú lọ́tùn-ún lósì. Kò pẹ́ púpọ̀ tí a rí Wèrédìran tí o ń jó bọ̀. Ìlù bàtá lo ń jó, wọ́n bẹ̀rẹ̀ síío lu ìlù báyìí, ‘Wèrádìran, ó jẹ gọngọ gbèsè, gbèsè, o jẹ gongo; nítorí wúndíá ó jẹ gọngọ gbèsè, ó jẹ gọngọ; nítorí adéblébọ̀, ó jẹ gọngọ gbèsè, gbèsè, o jẹ gongo; nítorí afẹ́ ayé ó jẹ gọngọ gbèsè, gbèsè, o jẹ gongo; nítorí àìnírònú ó jẹ gọngọ gbèsè, gbèsè, o jẹ gongo; nítorí fáàrí, ó jẹ gọngọ gbèsè, gbèsè, o jẹ gongo abbl...’
    Báyìí ni wọn n lu ìlù náà, èyí tí o sì tilẹ̀ yà ni lẹ́nu ni bi Wèrédìran ti ń jó ijó ìyà náà tayọ̀tayọ̀, nítorí ìgbà tí àwọn ońlì bá fi ìlù wi pé ‘Wèrédìran, òun á dáhùn á ní ‘ó jẹ gọngọ gbèsè, gbèsè, ó jẹ gọngọ.’
    Ìgbà tí ó tilẹ̀ ṣe o ní kí àwọn onílù máa ki òun àwọn bá bẹ̀rẹ̀ wọ́n ni, ‘Wèrédìran, ti ń gbe ilé Òmùgọ̀parapọ̀, Òmùgọ̀parapọ̀, Omùgọ̀parapọ̀, bí ó bá burú tán, ìwọ nìkan ni ó kù, ìwọ nìkan ni ó kù, ìwọ nìkan ní ó kù, Wèrédìran, Wèrédìran, Wèrédìran ọwọ́ epo ni aráyé ń bá ní í la, ọwọ́ epo ni aráyé n ba nii la, ọwọ́ epo ni aráyé níí la, wọn ko n bá ni láwọ́ ẹ̀jẹ̀, wọn ko n bá ni láwọ́ ẹ̀jẹ̀, wọn ko n bá ni láwọ́ ẹ̀jẹ̀ rá rá rá rá rá (ìlù tún sọọ́)
    Ìgbà tí ó di ọjọ̀ kejì, Wèrédìran wá bẹ̀ mi wò gẹ́gẹ́ bí ó ti sọ, èmi náà sì wí fún un pé n ó dé ilé rẹ̀ lọ́jọ́ kẹta èyí nì.
    Ìgbà tí ó di ọjọ́ kẹta mo múra ó di ilé Òmùgọ́parapọ̀ láti lọ̀ kí Wèrédìran. Ó dùn mi láti rí i pé ki ń to dé ibẹ̀ agogo ẹkun sísun ti lù, gbogbo ìlú sì ti bẹ̀rẹ̀ síí sọkún, ṣùgbọ́n nígbà tí mo dé ilé Òmògọ́parapọ̀ ni mo rí i pé ẹkùn gan-an ni àwọn ń sun. Nǹkan tí ó n pa wọ́n lẹ́kún nì yí;
    Ilé kan wà ní etí ilé òmùgọ́parpaọ̀ orúkọ ilé náà a máa jẹ́ Wọ̀bìáparapọ̀. Ọ̀rẹ́ ìmùlẹ̀ pátápátá ni àwọn ara ilé Òmùgọ́parapọ̀ àti Wọ̀bìáparapọ̀ jẹ́, ọ̀rẹ́ náà jinlẹ̀ gidigidi. Gbogbo ara ile Òmùgọ́parapọ̀ ni o ní ìyàwó, ṣùgbọ́n àpọ́n ni wọn. Ìbànújẹ́ ńlá ló sì jẹ́ fún àwọn ara ilé Òmùgọ́parapọ̀ pé bí ó tilẹ̀ jẹ́ pé gbogbo wọn ni ó ní ìyàwó, síbẹ̀síbẹ̀ ìyàwó wọn kan ṣosọ kò bímọ. Ó wá ṣe, ni àwọn ara ilé Wọ̀bìáparapọ̀ wí fún àwọn ọ̀rẹ́ wọn tí àwọn ìyàwó wọn kò bímọ yìí pé kí wọ́n jẹ́ kí àwọn ìyàwó wọn wọ̀n-ọnnì wá gbé ilé àwọn ni odidi ọdún kan kí àwọn bá wọn wá egbòogi tí ó dájú fún àìbímọ wọn wọ̀nyí, nítorí, ṣe kí a sọ òótọ́ kọ? Olóògùn ni gbogbo àwọn ara ilé Wọ̀bìáparapọ̀ jẹ, wọn kò sì ní èrò búburú kan lọ́kàn rárá nígbà tí wọ́n wí bẹ́ẹ̀. Ṣùgbọ́n, ṣe gbogbo ènìyàn ni o máa ń gbàdúrà kí òun máṣe bọ́ sínú ìdánwò! Ẹni tí ó gbé ìdánwò ńlá ka ọ̀rẹ́ ìmùlẹ̀ láyà ni ó wí pékí onítọ̀ún ṣe àbòsí òun.
    Lóòótọ́, àwọn ará ilé Wọ̀bìáparapọ̀ kó gbogbo àwọn obìnrin ilé Òmùgọ́dìran lọ sí ilé wọn, o sì de ọdún kan gbáko tí èyí ti sẹlẹ̀ gan-an ni èmi lọ kí Wèrédìran. Ọjọ́ kejì tí àwọn ará ilé Òmùgọparapọ̀ ti ń retí ìyàwó wọn ni mo dé ibẹ̀. Òw;urọ̀ ọjọ́ tí mo sì dé ibẹ̀ yìí ni àwọn ìyàwó ránṣẹ́ sí wọn pé àwọn kò wá mọ́ nítorí pé àwọn ti ní ọkọ mìíràn sí ilé Wọ̀bìáparapọ̀.
    Ìwé ni ìyàwó Wèrédìran tilẹ̀ kọ sí i, nígbà tí o sì fi ìwé náà hàn mì nǹkan tí wọ́n kọ síbẹ̀ ni èyí:
“Ilé Wọ̀bìáparapọ̀
“Ìlú Aláṣejù
“Ọjọ́ kẹtàlá, oṣu kẹjọ
“Ní Ẹẹ́dégbẹ̀wá ọdún o
“lé méjìléláàdọ́ta
“lẹ́yìn ikú Olúwa wa.
“Sí
“Ọ̀gbẹ́ni Wèrédìran
“Ilé Òmùgọ́parapọ̀.
“Wèrédìran mi Ọ̀wọ́n,
        Bí emi àti baálé mi ti fi ẹ̀ọ̀ ẹran jẹun tán ní òwúrọ̀ yìí, tí ìṣaasùn ọbẹ yí mi ká, tí ìkókó èlùbọ́ fẹ́yìntì ni yààrá, tí àkàṣù ẹkọ sì kún ilé mi kítikìti, mo tọrọ ààyè lọ́wọ́ ọkọ mi tuntun náà láti kọ ìwé yìí sí ọ. Ìyàlẹ́nu ni ó jẹ́ fún mi ní alẹ́ àná nígbà tí wọ́n wí fún mi pé ìwọ ní ki n wa fi ojú gán-án ní rẹ, nítorí láìṣee àníàní, àti ajá àti ẹran ní ilẹ̀ yìí ni ó ti mọ̀ pé èmi kò ní nǹkan ṣe pọ̀ pẹ̀lú ilé Òmùgọ́parapọ̀ mọ́, ewúrẹ́ ilé ibẹ̀ kò gbọdọ̀ dé sàkání mi.
    Bí mo ti ń kọ̀wé yìí, ojú mi ń wo ọkọ mi tuntun, ẹni ti ó dúró rọ̀gbọ̀dọ̀ kanlẹ̀, ẹni tí ó pupa bí epo inú ṣágo, ọ̀pẹ́lẹ́ńgẹ́, awẹlẹ́wà, ọ̀dágọ̀dọ̀, ìbàdì àrán, báálé mi àpé. Bí mo ti ń kọ̀wé yìí, mi tuntun náà ń fi ojú pè mí, ó sì d[bí ẹni pé ojjú wọ̀n-nnì ń wí fún mi pé lemọ́lemọ́ báyìí pé, ‘Wò mi pe e, wò mi sùn, ọdọ rẹ ni mò ń bọ̀’
    Mo tàn mọ̀ ọ́ pé kò ni ṣàì dùn mọ́ ọ nínú láti gbọ́ pé oyún oṣù mẹ́fà ni ń bẹ ni inú mi, mo sì ní láti gbọ́ pé láti wí fún ọ pé bí mo ti ń ṣe àkíyèsí oyún mi yìí, ọkùnrin méjì gbààgì gbààgì ni mo ggbé sí ikùn mi, tó bẹ́ẹ̀ ti, bí Ọlọ́run bá sọ̀ mi lérù àǹfààní kalẹ̀ t’qan, a kò ni ṣàì wí nípa ti baálé ni tuntun náà pé: “Bàbá ìbejì ni ọkùnrin yìí ń ṣe”
    Owó mi ìjọ́sí n kọ́? Owó tí o yà lọ́wọ́ mi nígbà òkú ìyá rẹ, ọ̀rọ̀ náà bí àwọn àbúò ọkọ mi nínú nígbà tí mo rò fún wọn, mo sì gba ọ níyànjú wí pé kí ó tètè fi owó náà sọwọ sí mi, nítorí kí ó má ba jẹ pé iwọ yóò déédéé rí àwọn ara ilé ọkkọ mi láìròtẹ́lẹ̀, kí wọn sì gba owó náà tagbára.
    N kò lè ṣàì gbà ọ́ níyànjú nípa ti ìdọ̀tí ilé rẹ, ọ̀bùn ọ̀nà rẹ àti èérí ara rẹ pẹ̀lú. Nítorí nǹkan ti yí padà, n kò dàbí ti àtẹ̀yìnwá, ojú mi ti là bí ojú ẹni ti ń kiri ẹ̀yìn odi, ìwà mi ti di gbajúmọ̀, n kò hùwà bí òmùgọ̀ mọ́, mo ti kúrò ni ipò ará oko. Nítorí ìdí èyí, mo bẹ̀ ọ nítorí Olódùmarè, tẹ́tí sílẹ̀ ki n bá ọ sọ̀rọ̀ méjì tàbí mẹ́ta: àwo ti ẹnikẹ́ni ko fọ̀ láti ayébáyé, máṣe fi mmu omi mọ́ gẹ́gẹ́ bí ìà rẹ àtijọ́, ọbọ̀ tí kò ni epo, tí kò ní iyọ́ m€tàdínlọ́gbọ̀n nínú ayé kò yẹ ọmọ ènìyàn, yé é bá àwọn ará ile Òmùgọ́ parapọ̀ tọ́ ọ wà, gẹ́gẹ́ bí ìwà wọn. Okele tí ọ̀nà ọfun bá gbà ni ènìyàn n fi sí ọ̀nà ọ̀fun, òkèlè tí ó tóbi bí orí Ọmọdé kò ní ṣàì yọ di ni lẹ́nu, rọra máa bu òkèlè nígbà tí o ba ń jẹun. Èékán ọwọ́ rẹ a máa dúdú fún èérí, nítorí ẹ̀ẹ̀kan lọ́dún ni ìwọ ń ré e, irún orí rẹ dàbí ìtàkùn ara igi nítorí ẹ̀ẹ̀kan lọ́dún ni ìwọ ń já a, ara rẹ̀ dúdú bí ìdí ìkòkò, nítorí ẹ̀ẹ̀kan lọ́dún ni ìwọ ń wẹ̀ ẹ́. Máṣe hùwà àbùkù bí irú ìwọ̀nyí mọ́, kí ìwọ bà rí obìnrin fẹ́ ọ. Èmi pàápàá ti yi ìwà mi padà, n kò hùwà bi ti ilé Òmùgọ́parapọ̀ mọ́, oṣù mẹ́ta mẹ́ta ni mò ń run orin nísisì yìí, oṣù mẹ́ta mẹ́ta ni mò ń ré èékán mi, ti mò ń wẹ̀, ti mo sì ń tọ́jú irun orí mi. Ara mi sì ti yípadà, mo ti ń di pupa, eyín mi sì ti ń di funfun. Ìba díẹ̀ ni kúrúnà kù, egbò kò wọ́pọ̀ mọ́, ìfọ̀n ń tan lọ, bẹ́ẹ̀ ni ara mi si ń dán sii. Àwọn ọkuǹrin tì o ń kí mi nísisì yìí lé ni ẹgbẹ̀rún, àwọn obìnrin tí o ń yẹ́ mi si lé ni ẹgbẹ̀jọ́.
    Ọjọ́ wo ni ìwọ ń bọ̀ wá kí baálé mi? Ọjọ́ mẹ́sàn-án òní n kọ́? Nítorí kò ní rí ààyè dá ọ lóhùn lọ́jọ́ mìíràn, òun ni Mọ́gàjí ilé wa. Ní ọjọ́ tí ìwọ bá sì ń bọ̀ pẹ̀lú, máṣe gbàgbé àti di ẹrù mi tí ó kù bọ̀, kí ìwọ gbé e lé àtàrí rẹ, kí inú baálé mi ba a lè dùn sí ọ. Nígbà tí ìwọ bá sì dé náà ń kọ́, máṣe máa bọ̀ nínú ilé mi tààrà, ki àbùkù má ba kàn ọ, ṣùgbọ́n kàkà bẹ́ẹ̀, bí ìwọ dúró lẹ́yìn òde títí èmi yóò fi rí ọ, nígbà tí mo bá rí ọ tán, tí mo bá sì mú ọ wọle, máṣe gbàgbé láti kí baálé mi pẹ̀lú ìrẹ̀lẹ̀, nítorí bí ìwọ kò bá ṣe eléyìí nì, bí ìwọ bá gba ojú ọ̀nà wọlé, ojú fèrèsé ni ìwọ yóò gbà jáde.
    ‘Bá mí kí àwọn Òmùgọ̀ ti ń bẹ nínú ilé Òmọ̀parapọ̀ wọ̀n-ọn-nì.
“Èmi ni ìyàwó rẹ àtijọ́,
“Ayédiméjì.
Báyìí ní ìwé tí ìyàwó Wèrédìran kọ sii ri, ìgbà tí mo sì ti jókòó díẹ̀ nínú ilé náà lẹ́yìn èyí ni mo ti múra ti mo n lọ. Wèrédìran rọ̀ mi ki n jẹun ṣùgbọ́n n kò jẹun, n ko le jẹun ìbájẹ́ ilé Òmùgọ́parapọ̀.
    Nígbà tí mo dé ilé tií a wọ̀ si ni ìlú náà mo ròyìn fún àwọn ọ̀rẹ́ mi. Ẹ̀rín pa wọn díẹ̀ ṣùgbọ́n kò sí ẹni ti kò dá àwọn ará ilé Òmùgọ́parapọ̀ lẹ́bi fún ìwà òmùgọ̀ tí wọn hù, àwọn ni wọn fi ọwọ wọn fa ìjàngbọ̀n tí wọ́n bá ìjàngọ̀n pàdá tí wọ́n sọ ènìyàn di màlékà tí wọn gbàgbé pé ẹlẹ́ran ara ni àwọn ara ilé Wọ̀bìáparapọ̀ i ṣe.
    Ọjọ́ kejì ni a kúrò ní ìlú àwọn Aláṣjù. Akẹ̀ nínú àwọn ènìyàn wa tilẹ̀ dá àbá pé kí a lọ kí Aláṣetẹ́ ọba wọn, ṣùgbọ́n nígbà tí a rántí Òmùgọ̀dìmejì àti Òmùgọ́dimẹ́ta àwọn ọba Èdìdàrẹ́ àti ohun tí ojú wa rí ílú wọn, a pínnu, pé a kò ni lọ. A múra a kọ́jú sí ọ̀nà wa, sí òkè Ìrònú ti ń bẹ nínú Igbó Elégbèjè.’




ÌGBÉYÀWÓ ÌRÌNKÈRINDÒ PẸ̀LÚ ÀBÚRÒ OLÓKUN IWIN INÚ OMI
Ṣ
ùgbọ́n ki ní kan kò ní ṣàì yà yín lẹ́nu nípa èmi pàápàá, ẹ kò bi mi nǹkan náà dan? Òhun ni wí pé láti ìgbà tí a ti kúrò ní ibi ti Ẹlẹ́gbára ti lé wa, ọkàn mi kò kúrò lára obìnrin tí ó ṣe ìtọ́jú mi nígbà tí Ẹlẹ́gbára fi le mi kọjá òkè odò. Gẹ́gẹ́ bí mo ti sọ ṣáájú, n kò fẹ́ràn obìnrin ṣáájú àkókò náà, wọn tilẹ̀ n máa rùn sì mi ni, n kò sì mọ ohun tí ó fa ti fífẹ́ tí mo déédéé wá fẹ́ràn obìnrin náà ju ti ìtọ́jú mi tí o ṣe nígbà náà lọ, ṣùgbọ́n kí má sa fà á gùn lọ títí, góńgó orí ẹ̀mí mi ni ọmọ náà dúró lé, ọ̀rọ̀ rẹ̀ kìí síí kírò lẹ́nu mi tó bẹ́ẹ̀ tí ó jẹ́ pé àwọn enìkejì mi máa ń fi mi ṣe yẹ́yẹ́ ṣa ni. Èyí tí ó dùn mi jùlọ rékọjá gbogbo rẹ̀ ni pé n kò lo àǹfààní tí mo ni tó nígbà tí a jọ rí ara wa, àkókò tí ìfẹ́ tẹ̀ sì ń gùn mi bí ẹni gun ẹsin yìi’, n kò ríi mọ. Ìbànújẹ́ nípa èyí wọ̀ mi lọ́rùn bí ẹni wọ ẹ̀wù ni, bẹ́ẹ̀ ni ìwà rẹ̀ ló lọ gbé ìfẹ́ mi dìde nibi ti ìfẹ́ mi ti sùn sí.
    Nígbà tí ó pẹ́ tí ara mi kò gbà á mọ́, mo wí fún àwọn enìkejì mi pé obìnrin náà ti ta ọfà ifẹ́ lù mi, àti pé oró ọfà náà ti bẹ̀rẹ̀ síí mú mi. Nígbà tí wọn sì tún máa ṣe yẹ̀yẹ̀ ń kọ́, wọn ní ó pẹ́ tí àwọn náà ti ń wò mi ti ìfẹ́ náà ń tì mi kà bí ẹni tí ẹmu ń pa kí, orí mi má sa jẹ́ ki ìfẹ́ tì mi sí kòtò ni. Fìlásayépọ̀ wá sọ fún mi lẹ́yìn náà pé òun lé bá mi ṣe e kí iwin inú fìlà òun lọ bá mi kí obìnrin náà wá, Ẹ̀yin ọ̀rẹ́ mi, wéré ni mo dọ̀bálẹ̀ fún Fìlásayépọ̀, èmi ni mo mà sì jẹ́ olórí gbogbo wọn o! – A! Ìfẹ́ mà burú o, o burú púpọ̀. Ìfẹ́ mú mi dọ̀bálẹ̀, gbogbo wọn bẹ̀rẹ̀ sí í bá mi gbọn ipàntí àti eruku igbá àyàmi, wọ́n rọra rẹ́rìn-ín, wọn ń ni, [Ẹ rọra o, ọ̀gá, ẹ rọra o, ọ̀gá’ ‘Ẹ rọra’ yẹ̀yẹ́ ni wọ́n ń wí. Gbogbo ènìyàn ko sì tilẹ̀ tó ti ọ̀gbẹ́ni Ìrèké, o fi mi ṣe ẹgbẹ̀rún-un yẹ̀yẹ̀ ní ìdí ọ̀ràn náà.
    Kí a ma sà fà á gùn lọ títí, iwin inú fìlásayépọ̀ bá mi lọ sí ọ̀dọ̀ obìnrin náà, o lọ kíi fún mi. Wéré ló ti tí o sì bọ̀. Nígbà tí o ń bọ̀ ó gba ìwé kan bọ̀ wa fún mi, ohun tí ó wà nínú ìwé náà ni èyí:
“Odò Ìrántí            
“Ní ìtọ́jú Ẹbọra olókun    
“ Ọjọ́ kẹẹ́dógún oṣu kejìlá
“Ẹ̀ẹ́dẹ́gbẹ́wá ọdun ó lé    
“Méjìléláàdọ́ta lẹ́yìn    
“Ikú olúwa wa        
“Ìrèké mi ọ̀wọ́n,
        Mo yọ̀ pupọ̀ nígbà tí mo rí oníṣẹ́ rẹ nítorí ó pẹ́ tí mo ti ń ṣe àníyàn wí pé ki n tilẹ̀ mọ bí o ti rìn, àfi bí ẹnipé o dé ọkàn mi ni. Ẹ kú atijọ o, kí ni ṣe tí ó pẹ tó bẹ́ẹ̀ kí ẹ tó kúrò ni ìlú àwọn Èdìdàrẹ́ . mo rò pé ẹ ṣe iṣẹ pàtàkì níbẹ̀ ni. Àwọn ọ̀rẹ́ mi ki yín púpọ̀. Kí ẹ bá mi kí àwọn ọ̀rẹ́ tiyín náà. Nǹkan tí ẹ bá jẹ kù, kí ẹ máa fi tiwa ránṣẹ́ sí wa o.
    ‘n kò rí ààyè kọ̀wé púpọ̀ nínisì yìí,’
    Èmi ni tiyin
    Ìfẹ́ pàtàkì.
Nígbà tí mo rí ìwé yìí, àfí bí ẹni pé wọ́n fi mi jọba ni. Mo kà á lẹ́ ẹ̀ kín-ín-ní, mo kà á lẹ́ẹ̀kejì, mo kà á lẹ́ẹ̀kẹta, n kò ṣàì lè sọ iye ìgbà tí mo kà á tán. Mo gbé e fún àwọn ọ̀rẹ̀ mi, a jọ kà á, mo sì bẹ̀rẹ̀ sí í ṣe oríṣìíríṣì ìbéèrè. ‘Ń jẹ́ o kò gbádù ìwé náà? Ǹjẹ́ èyí tí ó kọ sẹ́yìn yìí kò fi ìfẹ́ hàn tó, ‘Nǹkan tí ẹ bá jẹ́ kù kí ẹ máa fi tiwa ránṣẹ́ sí wa o’? Ǹjẹ́ bí ó bá fẹ́ràn mi kò ni wí pe àáró mi sọ òun gan? Nǹkan tí mò wí ni pé bí ó bá jẹ́ pé ó lè fẹ́ mi, kí á tilẹ̀ ní mo wí pé mo fẹ́ fẹ́ ẹ? Ṣùgbọ́n ó béèrè àlàáfíà mi o. Ẹ̀yin ọ̀rẹ́ mi, nǹkan ṣe! Nǹkan ṣe sí ọ̀nà Igbó Elégbèjè, nǹkan ṣe.’
    Lẹ́yìn èyí, mo pe iwin inú fìlà Fìlásayépọ̀ mo bẹ̀rẹ̀ si i ṣe ìbéèrè wọ̀nyì lọ́wọ́ rẹ̀: ‘Níbo ló wà nígbà tí ori i? ‘O bá ìyá rẹ lọ́dọ̀ rẹ̀ bí’? kí lo ti wí ná nígbà tí ó rí ọ? Ǹjẹ́ kò béèrè bí ara mi ti le sí? Ǹjẹ́ kò rẹ́rìn-ín nígbà tí o jíṣẹ́ fún un? ṣe kò rán ọ níṣẹ́ mìíràn sí mi? Kò bèérè ijọ́ tí a o dé? Abbl.
    Irú ìbéèrè bá wọ̀nyí ni mo ṣe lọ́wọ́ iwin náà, ibi tí mo sì ti ń ṣe bẹ́ẹ̀ lo ti sọ fún mi pé ó béèrè bí mo bá kọ̀wé sí òun tàbí n kò kọ àti wí pé òun sọ pé n kò rí nǹkan fi kọ̀wé. Ìgbà náà ni iwin náà tó rántí pé ó fi ohun ìkọ̀wé ránṣẹ́ sí mi pé bí mo ba fẹ́ kọ̀wé sí ẹnikẹ́ni lójú ọ̀nà ki ń máa lò wọ́n.
    Ẹ̀yin ọ̀rẹ́ mi, n kò lè sọ bí inú mi ti dùn tó nígbà tí iwin náà jíṣẹ́ báyìí fún mi, oúnjẹ tí mo jẹ yàtọ̀ lọjọ́ náà, ara mi sì yà ju bí ti ń yá rí lọ. Inú ọmọ náà ni mo rò títí ilẹ̀ fi ṣu ìgbà tí mo sì máa lá àlá òun ni mo lá a rí, mo rii a jọ ń gbé ibi kan bí tọkọtaya. Ìgbà tí mo jí tí mo rọ́ àlá mi yìí fún àwọn ènìyàn mi, wọ́n ní àlá burúkú ni, wọ́n ní bí mo ti rí i tí a jọ ń gbé lójú àlá kò dára, èyí nì ni pé a kò ni jọ gbé pọ̀ bí tọkọtaya. ọ̀rọ̀ tí mo ń sọ yìí kúrò ní kékeré, nítorí mo fẹ́rẹ̀ kú níbi tí wọ́n ti ń túmọ̀ àlá náà fún mi n kò sì jẹun títí ilẹ̀ ọjọ́ kejì fi sú nítorí àlá náà. Èyí tí o tilẹ̀ tún pa ni lẹ́rìn-ín ni pé n kò kí Inúlayéwà tó túmọ̀ àlá náà fún mi mọ́, bí ó ba kọjá n kò jẹ́ ki i, bí ó fi ẹsẹ̀ kọ n kò jẹ́ wí pé kí o pẹ̀lẹ́, bẹ́ẹ̀ ni mo tún ṣe títí ilẹ̀ ọjọ́ náà fi ṣu.
    Nígbà tí mo tún sún lálẹ́ mo tún lá àlá ri i, mo ri i pe a bẹ̀rẹ̀ si i jà, àti wí pé a túká, òun ń lọ sí apá kan èmi náà ń lọ sí apá kan.
    Inú mi dùn rékọjá nígbà tí mojí, nítorí gẹ́gẹ́ bí ìtumọ̀ tí àwọn ènìyàn mi ti ń ṣe, àlá eléyìí nì dára, èyí nì ni pé a o jọ bá ara wa rẹ. Bí mo ti jí lọ́jọ́ kejì mo ti yára ké sí Inúlayéwà mo ní, ‘Mo ti lá àlá mìíràn, a ti jà, a ti jà, lójú àlá’. Àwọn ènìyàn wa sì wá, mò pé oorun ìfẹ́ ni mo wa ń sùn ní tèmi, wọ́n dá mi ní inú dùn, wọ́n ní, ‘Àlá rẹ dára, Ìrìnkèrindò, àlá rẹ dára, ẹ o fẹ́ ara yín’.
    Kí n ma sà bá ọ̀rọ̀ gùn lọ títí, èmi náà fèsì ìwé tí Ìfẹ́pàtàkì kọ, nǹkan tí mo sì kọ ni èyí: 
“Ojú ọ̀nà oke Ìrònù ti n bẹ
“Nínú igbo Elégbèjé
“Ọjọ kẹrìndínlógún
“Oṣu kejìlá
“Ẹ̀ẹ́dégbẹ̀wá ọdún ó lé
“Méjìléláàdọ́ta lẹ́yìn ikú
“Olúwa wa.
Ìfẹ́pàtàkì Tèmi Ọ̀wọ́n,
        Ki n tó máa bá ọ̀rọ̀ mi lọ, mo níláti kọ́ dúpẹ́ lọ́wọ́ yín fín ìwé yin tí mo rí gbà láìpẹ́. Mo sì rò pé ẹ̀yìn náà yóò mọ̀ bí mi ti rí sí yín ki ó tó di pé mo níláti ránṣẹ́ wí pé kí wọ́n lọ wò yín wá fún mi. Àfi Ọlọ́run ọba nìkan lo lè mọ̀ bí ọkàn mi ti rí láti ìgbà tí mo ti fi yín silẹ̀. Kò sí ọjọ́ kan láti ìgbà tí mo ti kúrò lọ́dọ́ yín tí n kò rántí rárá, wákàtí kan kò tilẹ̀ rékọjá láì pé mo ronú nípa yín, orí ẹ̀mí mi ni ẹ dúró lé, n kò sò le mu yín kúrò lọ́kàn rárá.
    Ṣùgbọ́n n kò fẹ́ kí ẹ ni èrò pé bẹ́ẹ̀ ni gbogbo obìnrin rí sí mi rárá-ó tì 0- kìí ṣe bẹ́ẹ̀. Kí ó tó di pé a mọ ara wa, obìnrin máa ń rùn sí mi ni - ẹ jọ̀wọ́ kí ẹ forijì mí- ṣùgbọ́n òótọ́ ni mo sọ, bí ìgbọ̀nsẹ̀ ni obìnrin ti máa ń rùn sí mi. Ṣùgbọ́n ọ̀rọ̀ tiyín ti yàtọ̀ pátápátá, tiyín yìí lo sì wá fi hàn mi pé, ìwà ènìyàn ń pè ni ìfẹ́, ìfẹ́ kò lórúkọ méjì. Aájò mi tí ẹ ṣe ní ọjọ́ tí Ẹlẹ́gbára fi lé mi tí mo já lu omi kò le ṣé e gbágbé bí mo tilẹ̀ gbàgbé ẹ̀yin pàápàá. Ńjẹ́ bí Ẹlẹ́gbára bá ti pa mi ni ijọ́ náà, ta ni ìbá máa jẹ́ Ìrìnkèrindò lónìí! – A! Ìwà ni ìfẹ́, ẹ ti fi ìwà yín gbin èso ìfẹ́ sí inú mi, èso náà hù, ó ti ní ẹ̀ka, ó ti ní ewé, o sì ti ní gbòǹgbò, ó gbalẹ̀ kankan nínú mi tó bẹ́ẹ̀ tí n kò lè mu ọkàn kúrò lára yín mọ́. Bí mo ti ń kọ̀wé yìí, ẹ̀yín ni ó ára jù lọ lode ayé lójú mì: orí yín wù mi, ọrùn yin wù mi, irun ori yin wu mi, èékán ọwọ àti ẹsẹ yin ń wù mi, iwájú yín dára, ìpàkọ́ yín dára, ẹyìnlójú yín dara, ipéǹpéjú yín dára, eyín yín dára, ètè òkè àti ti ìsàlẹ̀ yín dára pẹ̀lú, mo fẹ́ràn apá yin, mo fẹ́ràn ẹsẹ̀ yín, mo fẹ́ràn orukun yin, mo fẹ́ràn ọrùn ẹsẹ yín, àtẹ́lẹwọ́ àti àtẹ́lẹsẹ̀ yín dára ju ti ẹnikẹ́ni lọ. Ẹ̀yìn yín bá ẹ ba ń kọja àti iwájú yín bí ẹ ba ń bọ̀ jẹ́ ohun iyí pàtàkì lójú mi. Ìdìde yín ń mu kí ọmọ ẹlòmíràn fẹ́ kí òun dìde, ìsọ̀rọ̀ yín ń mú kí ọmọ ẹlòmíràn fẹ́ sọ̀rọ̀, ijókòó yín mu kí ọmọ ẹlòmíràn fẹ́ jkókòó, ìrìn ẹsẹ̀ yín sì dàbí ẹni pé kí ènìyàn máa fi ẹsẹ̀ rìn láéláé ni. Nígbà tí mo rí yín ni ijọ́sí, aṣọ tí ẹ ró dàbí ẹni pé wọn bí yín mọ́ ọ ni, èwù tí ẹ wọ̀, dàbí ẹ̀wù ọba pàtàkì, gèlè tí e wé dàbí òkúta olówó iyebíye, bẹ́ẹ̀ ni odidi ọjọ́ mẹ́fà ni mo fi la àlá rí ìborùn yín. Ẹkùn kò mọ iyì ara rẹ̀, ẹ kò mọ̀ bí ẹ ti n’iyi tó lójú àwọn ọmọ aráyé, nítorí n kò mọ̀ bí mo ti le ṣe àpèjúwe yín jù wí pe nígbà tí mo fi ojú inú wò yín láti òkè dé ìsàlẹ̀, ẹ dàbí ìgbà tí òòrùn bá ṣẹ̀ṣẹ̀ yọ ní òwúrọ̀ ní ìgbà ẹ̀ẹ̀rùn, ìmọ́lẹ̀ ológo rẹ̀ sí ara onírúurú àwọn nǹkan tí ń bẹ ní orí ilẹ̀ ayé, àwọn arẹwà kòkòrò, àwọn ẹranko dídára, àwọn ẹyẹ tí ó wu ni àti onírúurú gbogbo ẹ̀dá alààyè, àwọn ẹlẹmìí àwọn aláìní ẹ̀mí – bẹ́ẹ̀ ní ẹ rí, ọ̀rẹ́ mi tòótọ́, Ìfẹ́pàtàkì tí ó gbin ifẹ́ sí mi lọ́kàn, tí ìfẹ́ ń gùn mi ká bí kẹ̀kẹ́, tí o ń gbé mi kiri bí mọ́tò, tí o ń ti mí síhin-ín, tí mí sọ̀hùn-ún bí ìgbà tí ẹ̀fúùfù bá ń fẹ́ igi oko.
    Mo ò pé ẹ̀yin náà ó wá rí i, nípa gbogbo srs tá mo sọ yìí, irú ipò tí ẹ wà, lọ́kàn mi, mo sì bẹ̀ yín tọkàn tọkàn wí pé kí ẹ máṣe bínú láti gbọ́ ọ̀rọ̀ tí n ó ba a yín sọ nípa irú ipò tí mo wà yìí. Ìfẹ́pàtàkì, Ìfẹ́pàtàkì ni ọ̀wọ́n, ṣe ẹ kò fẹ́ ki n kú láìròtẹ́lẹ̀? Láìṣe àní àní, èmi náà mọ̀ pé ẹ kò fẹ́ bẹ́ẹ̀, dípò eléyìí nì, àfi ọ̀tá mi ni ẹ lè ni èrò burúkú sí. Níwọ̀n bí ó ti jẹ́ pé ẹ kò fẹ́ nǹkan burúkú sími, mo fẹ́ kí ẹ ṣe ọ̀ràn mi yìí ní àṣepé, kí ọjọ́ náà kí ó lè dé, ti èmi àti èyin yóò wà bíi tọkọtaya.
    Mo rò pé ọ̀rọ̀ tí mo sọ yìí kò ní bí yín nínú. Bí ó bá sì bí yín nínú mo bẹ̀ yín kí ẹ dáríjì mí, kíi ẹ fi ara yín sí ipò mi. Mo sì tún bẹ̀ yín pé bí ó ti wù kí ó rí, kí ẹ má ṣàì fèsì ìwé yìí, kí ẹ sì jọ̀wọ̀ kí ẹ máṣe jẹ́ kí èsì náà pẹ́ rárá.
    Ẹ bá mi kí gbogbo àwọn ará ilé yín, ói dùn mi pé n kò lè rí bàbá ní ijọ́sí, kí ẹ kí wọn fún mi. Ó dàbí ẹni pé ẹ wí fún mi pé àbúrò yín kan lọ sí ìdálẹ̀ ní ọjọ́sí, o ti dé bí? Bí ó bá ti dé kí ẹ bá mi kí i dáadáa.
    Ó dìgbà díẹ̀ ná,
    N o máa retí ìwé yín
    Èmi ni tiyín títí mo fi máa kú
    Ìrìnkèrindò.
Àkíyèsí:- Mo dúpẹ́ ohun ìkọ̀wé tí ẹ fi ránṣẹ́ sí mi.
    Báyìí ni mo kọ̀wé ti mo fi ránṣẹ́ sí Ìfẹ́pàtàkì. Ìgbà tí iwin tí mo fi ran sì dé o ní kò rí ààyè kọ̀wé padà ṣùgbọ́n ó fi ẹnu ran òun kí òun sọ fún mi pé òun ó fèsì ní ọjọ́ kejì. Nígbà tí ilẹ̀ ọjọ́ kejì mọ́ láàótọ́ mo rí ìwé rẹ̀, ohun tí o sì kọ ni èyí:
“Odò Ìrántí            
“Ní ìtọ́jú Ẹbọra olókun    
“ Ọjọ́ kẹrinlélógún oṣu kejìlá
“Ẹ̀ẹ́dẹ́gbẹ́wá ọdun ó lé    
“Méjìléláàdọ́ta lẹ́yìn    
“Ikú olúwa wa        
Ìrinkèrindò mi ọ̀wọ́n,
        Mo dúpẹ́ púpọ̀ fún ìwé rẹ tí mo rí gbà mo sì ka ìwé náà dáadáa. O dùn mi pé n kò lè rí ààyè kọ̀wé lánà-án. Àkókò tí oníṣẹ́ dé, mo ń ṣiṣẹ́ pàtàkì kan fún bàbà mi.
    Nípa ọ̀rọ̀ tí ẹ bá mi sọ, mo bẹ̀ yín kí ẹ máṣe bínú èsì tí mo fẹ́ fún yín: ọ̀rọ̀ náà kò ní lè rí bẹ́ẹ̀ rárá. Láti ìgbà tí mo ti wà ní kékeré ni mo ti pinnu lọ́kàn mi pé nkò ni ní ọkọ títí ọjọ́ ayé mi. Bí ó bá jẹ́ pé mo ti fẹ́ ní ọkọ ni, mo rò pé n ba tilẹ̀ ti di ẹni ti ń bímọ nísisì yìí, nítorí ọ̀pọ̀lọpọ̀ okùnrin ló ti yọ mi lẹ́nu sẹ́yìn pée ki n fẹ́ àwọn tí mo kọ̀ fún wọn.
    Ìgbà tí mo rí yín ní ìjọ́sí, àánú yín ṣe mi irú ipò tí ẹ wà, òun ni mo ssì fi ṣe aájò yín, àti pàápàá kìí pẹ́ ki n tó mọ̀ bí ìwà ènìyàn bá ti rí, rírí tí mo ti ri yín ni mo ti mọ̀ pé ènìyàn dáadáa ni yín. Nítorí náà, Ìrìnkèrindò, ẹ jẹ́ kí á kúkú jọ máa ṣiré wa bí a ti ń ṣe é lọ, kí a má fi ti ọkọ àti aya sí. Ẹ̀yin náà kò ri i pé ó dára bẹ́ẹ̀ dan?
    Ẹ ó rí àkàṣù ẹ̀kọ mẹ́fà tí mo fi ránṣẹ́ sí yìn, mo sì fi mọ́ìnmọ́ín mẹ́fà tí ẹ o fi jẹ wọn sii.
    Àwọn ọ̀rẹ́ mi kí yìn o, àti pàápàá èyí ti ẹ̀ ń gbúròó tí èmi rẹ̀ jọ ń rẹ́rìn-ín ní apá ọ̀nà ilé wa ní ijọ́sí, tàbí ẹ kò rántí mọ́?
    Ẹ bámi kí àwọn ọ̀rẹ́ yín dáadáa,
    Mo dúró níhìn-ín
    Èmi ni tiyín ní tòótọ́
    Ìfẹ́pàtàkì
Nígbà tí mo ka ìwé yìí tán mo mí kanlẹ̀, inú mi bàjẹ́ ó rí rúdurùdu, n kò mo òsì tí n bá fún ẹni tí ó rán wá, mo wí fún un pé kí ó máa lọ, n ó fi èsì ránṣẹ́ nígbà tí ó bá ṣe.
    Nígbà tí ó lọ tán mo fi ìwé náà han àwọn ọ̀rẹ́ mi, nígbà tí wọ́n yẹ̀ ẹ́ wo, wọ́n ní ìwé náà kò burú, wọ́n ní ki n máa kọ̀wé síi dáadáa ki n mo sì ṣe yọ ọ́ lẹ́nu nípa ọ̀ràn náà mọ́, wọ́n ní ó lè fẹ́ mi nígbà tí ó ba ṣe bí mo bá lè mú sùúrù díẹ̀ nítorí bí a bá ti ṣe ń kọ̀wé sí ara wa ni a ó túbọ̀ máa fẹ́ràn ara wa àti pé nígbà tí ìwé bá pọ̀ díẹ̀ láàrin ara wa mo lè tún rọra bá ẹnu lu ọ̀rọ̀ náà lẹ́ẹ̀kan sí i.
    Mo gba ìmọ̀ràn wọn mo tẹ̀lé e dáadáa. A bẹ̀rẹ̀ síí kọ̀wé sí ara wa à ń fi nǹkan ránṣẹ́ sí ara wa pẹ̀lú, bí mo bá pa ẹran èmi a fi ránṣẹ́ sí i, bí òun náà bá ṣe ọbẹ̀ á bú ránṣẹ́ sí mi. Lẹ́ẹ̀kọ̀ọ̀kan nínú ìwé mi mo máa ń sọ̀rọ̀ kan ibẹ̀ ṣùgbọ́n kò ni fèsì apa ibi tí moti sọ̀rọ̀ náà nígbà tí o bá máa fún mi ni èsì. Ṣùgbọ́n èmi pàápàá mọ̀ pé ó túbọ̀ ń fẹ́ràn mí sí i.
    Ọ̀rọ̀ náà kọ́ mi lọ́gbọ́n púpọ̀, lọ́nà kín-ín-ní, o fì hàn mi pé bí ènìyàn bá rí nǹkan dáadáa kò yẹ kí olúwarẹ̀ sọ ọ́, o sì yẹ kí ọkùnrin ronú jinlẹ̀ kí o tó máa sọ irú ẹni tí obìnrin kán jẹ́, nítorí ni ọjọ́ tí mo kọ́ rí ọmọbìnrin náà léti’odò, tí kò pẹ́ púpọ̀ tí ó bèèrè pé ṣe mo ní ìyàwó tàbí n kò ní, mo ṣebí ó fẹ́ ki n fẹ́ òun ni, ṣùgbọ́n ìgbà tí mo tó wá kọ ẹnu nǹkan bẹ́ẹ̀ sí i ni mo tó mọ̀ pé ọ̀ràn kò rí bí èmi ti ń ròó. Lọ́nà kejì, mo ri pé ìfẹ́ kìí ṣe ọ̀ràn ẹnikan, ọ̀ràn ẹniméjì ni. Kì í ṣe pé kí ọkùnrin kan máa fẹ́ràn obìnrin kan, kí ó máa fẹ́ràn obìnrin yìí, kí òun nìkan máa fẹ́ràn rẹ̀ láì jẹ́ pé onítọ̀hún náà fi ìfẹ́ hàn sí òun ni ìfẹ́ fi lè dàgbà, bẹ́ẹ̀ ni kì í ṣe pé kí obìnrin maa fẹ́ràn ọkùnrin kí òun nìkan máa fẹ́ràn ọkùnrin sá láì jẹ́ pé ọkùnrin náà fi ìfẹ́ tirẹ̀ hàn sii ni ìfẹ́ fi lè gòkè rárá. Bí mo ti fẹ́ràn obìnrin náà ni òun náà ń fẹ́ràn mi.
    Nígbà tí ó di òwúrọ̀ ọjọ́ kan báyìí, bí mo ti jí, Ewe-ẹ̀yẹ ni mo kọ́ rí, ó wọ ṣòkòtò tí kò pupa tí kò sì funfun tí àwọ̀ rẹ̀ jẹ́ búlù èyí ni pé o fi ara jọ aṣọ aláró. Nígbà tí èmi náà wo inú àpò mi, mo wọ ṣòkòtò kan tí ó jẹ́ ti baba mi tẹ́lẹ̀ tí mo jogún lẹ́yìn ikú rẹ̀, àwọ̀ rẹ̀ náà ni, ti búlúù ni -  nígbà tí òárún là, àwọ̀ sánmọ̀ mọ́lẹ̀ kedere, àwọ̀ ojú ọ̀run sì jẹ́ búlúù. Lọ́jọ́ náà gan-an ni mo ń retí ìwé láti ọ̀dọ̀ Ìfẹ́pàtàkì, nígbà tí àbúrò rẹ̀ tí ó rán sí mi sì dé ẹ̀wù búlùú ló wọ̀, ìgbà tí o tún fi ìwé lé mi lọ́wọ́, àpò ìwé ti wọ́n fi i sí nínú búlùú ni àwọ̀ rẹ̀, bẹ́ẹ̀ ni tẹ́lẹ̀tẹ́lẹ̀ àpò ìwé funfun ni ó máa ń lò fi kọ̀wé sí mi, àmì ìfẹ́ sì ni àwọ̀ búlùú jẹ́. Nítorí náà mo já ìwé náà ni wéré-wéré, ìgbàtí mo sì rí ìwé yìí búlùú tún ni àwọ̀ rẹ̀. Nígbà tí mo kà á, ohun tí mo bá níbẹ̀ ni èyí:
“Odò Ìrántí            
“Ní ìtọ́jú Ẹbọra olókun    
“ Ọjọ́ kẹẹ́dógún oṣu kejìlá
“Ẹ̀ẹ́dẹ́gbẹ́wá ọdun ó lé    
“Méjìléláàdọ́ta lẹ́yìn Ikú olúwa wa
Ìrinkèrindò Tèmi,
        Nínú ìwé rẹ tí o kọ gbẹ̀yìn, mo rí i pé o tún sọ̀rọ̀ kan ti wí pé kí ó le ṣeéṣe kí a jọ máa gbé pọ̀ níjọ́ mìíràn. Mo rò pé mo ti sọ fún ọ ní ijọ́sí bí ó ti jẹ́ pé mo ti pinnu láti ìgbà èwe mi wá pé n kò ní fẹ́ ẹnikẹ́ni ṣùgban wí pe n o dúró ní tèmi láì ni ọkọ ni, ṣùgbọ́n nígbà tí mo wo aàpọn gbogbo tí o ti ń ṣe lórí mi láti ọjọ́ tí a ti jọ ń bọ̀ yìí, mo rii pé kò ní dára bí mo bá kọ̀ jalẹ̀, nítorí kò yẹ kí nǹkan kan wà tí mo lè fi dù ọ́. Nítorí náà mo rò pé ọ̀rọ̀ náà yóò ṣe é ṣe. Mo ti wí fún bàbá mi, o sì ti gbà bẹ́ẹ̀, ṣùgbọ́n ó ní kí o ránṣẹ́ wá kí àwọn ará ilé rẹ wá tọrọ mi lọ́wọ́ òun, nígbà tí ó wí báyìí, mo sọ fún un pé ọ̀nà ìrìnàjò sí ÒKè Ìrònù ni o wà àti wí pé àwọn ara ilé rẹ kò ní lè wá, kò kọ́ gbà, ṣùgbọ́n, mo lọ bá ẹ̀gbọ́n mi àgbà, àbúrò rẹ̀, ó sì ti báa sọ ọ́ pe kí wọ́n má wá mọ́, ṣùgbọ́n dípò bẹ́ẹ̀ pé kí o kọ̀wé sí bàbá mi, Nítorí náà, ọwọ́ rẹ ló kù sí nísisì yìí, kí o tètè kọ̀wé sí bàbá mi o. Kí o kọ̀wé náà wéré-wéré bí o bá ti rí ìwé mì yìí.
    Ọmọ tí mo rán wá yìí, àbúrò mi ni, ọmọ ìyá mi ní sàì jíṣẹ́ fún mi. Bí ọ̀rọ̀ kan bá wà tí o kò fẹ́ kọ sí ìwé, kí o wí fún àbúrò mi yìí kí ó wá sọ fún mi.
    Ọ̀rọ̀ mi kò jù báyìí lọ,
                    Èmi ni tìrẹ
                    Ìfẹ́pàtàkì.
    Báyìí ni ìwé ọmọ náà lọ, n kò tilẹ̀ mọ̀ bí inú mi ti rí mọ́ nígbà tí mo gbà á, inú mi dùn tó bẹ́ẹ̀ tí n kò mọ nǹkan ti ń bá ṣe lẹ́sẹ̀ kan náà. Mo rán àbúrò rẹ̀ padà, mo sì yára kọ̀wé kékeré kan wí pé inú mi ti dùn tó bẹ́ẹ̀ ti n kòí tíì lè fèsì nígbà náà, àti pé Ìfẹ́pàtàkì máa retí ìwé mi náà lóòótọ́.
    Nígbà tí àbúrò rẹ lọ tán tí a bẹ̀rẹ̀ síí sọ̀rọ̀ ọmọ náà kò si ẹnìkan ṣoṣo nínú wa tí kò gbádùn rẹ. Olúkúlùkù àwọn ẹnìkejì mi tí wọn ti mọ bí ọ̀ràn ìfẹ́ wa ti ń lọ sì ni wọ́n bẹ̀rẹ̀ síí yín ìn.
    Mo kọ̀wé tí ó níláárí sí i, mo sì kọ sí bàbá rẹ̀ pẹ̀lú, bàbá rẹ̀ fèsì o ní bí ọmọ òun bá ti wí pé mo wu òun ó parí, kí a má fẹ́ ara wa.
    Ní ọjọ́ tí mo lọ bẹ̀ ẹ́ wo tí mo rí ilé rẹ̀ àti irú ipò ọlá tí ó wà ó yà mi lẹ́nu pé irú ọlọ́lá bẹ́ẹ̀ lè wí pé òun máa fẹ́ èmi ọdẹ.
    Iwin inú fìlà Fìlásayépọ̀ fẹ́ràn mi dáadáa nítorí ẹ̀jẹ̀ níí mu, bí mo bá sì ti ń pa ẹran ni mo ń fún un mu o sì ti gbà pe òun a máa gbé mi lọ sí ọdọ ọmọ náà nígbàkígbà tí o bá wù mi, Èmi náà sì ń lọ síbẹ̀ lemọ́ lemọ́.
    Ìfẹ́pàtàkì nílá rí púpọ̀, àpẹẹrẹ pàtàkì ni ó jẹ́ fún àwọn ọmọge. Titi a fi gbá ara wa ní ìyàwó, kò hùwà àbòsí kan sí mi rí, kò wí pé ki n wa kí n dé ibẹ̀ ki n má báa, kò wí pé kí a pàdé ní ibì kan kí n dé ọ̀hún ki n ma rí i, kò yẹ àéhùn lọ́jọ̀ kan ṣoṣo rí, bí mo bá dé ilé wọn ẹni ti ó bá tọ́ kí n kí tí n kò tíì kìí, a tọka rẹ̀ sí mi, bí àwọn òbí rẹ sọ̀rọ̀ kan nípa mi á wí fún mi, bí ojú mi yípadà díẹ̀ kínún, ó ti mọ̀, kò tú àṣírí mi rí, àfi bí ó bò ó, ọ̀rọ̀ tí mo bá fi pamọ́ sí ọwọ́ rẹ̀, kò jẹ́ wí i fún ẹnikẹ́ni, ènìyàn rí i gbẹ́kẹ̀lé.
    Ki n má fa ọ̀rọ̀ náà gùn lọ títí, kò pẹ́ púpọ̀ tí mo ti ń lọ sí ile rẹ̀ tí a dá ọjọ́ ìgbéyàwó wa.
    Nígbà tí ìgbéyàwó ku ọ̀la, díẹ̀ nínú awa tí à ń lọ sí òké Ìrònù lọ sí ilé ọ̀gbẹ́ni Ajébúlẹ̀ tí o ń gbé etí odò Ìrántí tí ó jẹ́ àná mi. Awa tí a lọ tó mẹ́rìnlélógùn ṣùgbọ́n àwọn tí a fi sí ibùdó wà ní ojú ọ̀nà òkè Ìrònù tó àádọ́jọ nítorí ọ̀pọ̀lọpọ̀ ènìyàn ló bá wa jáde ní ìlú àwọn Alásejù tí ó jẹ́ pé wọn kò bá wa ti ilé lọ.
    Nígbà tí ó di ọjọ̀ ìgbéyàwó gan-an a wọ asọ tí a o mu lọ sí ibi oúnjẹ tán, agogo lù ní agogo mẹ́jọ àbọ̀ pé kí a lọ̀ jẹun. Onírúu’rú oúnjẹ ni wọn fi fún wa jẹ, nítorí onírúúrú ẹ̀dá alààyè ni ó wá sí ibi ìgbéyàwó náà. Àwọn iwin wá ní onírúúrú tiwọn. Àwọn ẹranko wà lọ́tọ̀. Ajá ni o n ṣe ìtọ́jú àwọn ẹranko nítorí òun ti gbé à[rin àwọn ènìyàn rí, ológbò ni o ń ran ajá lọ́wọ́. Ohun tí ó jẹ ìyanu jùlọ pátápátá ni àkókò yìí ni àláàfíà tí o wà láàrin àwọn ẹ̀dá alà[[e, ìrẹ́pọ̀ irú èyí t;i ẹnikẹ́ni kò pìtàn rí. kìnìhún pẹ̀lú àgbọ̀rín n fi ọwọ́ kó ara wọn lọ́wọ́, wọ́n ń siré kiri, ológbò àti èkúté ń ṣe ọ̀rẹ́ tí a ń yọ̀ pé àwọn fẹ́ di àna. Ibi tí àwọn ẹyẹ wà dára gidgidi àti àṣádi àti àwọn ẹyẹ kéékèèké gbogbo ni wọ́n jọ ń jókòó tí ọ̀kan kò wá ìpalára èkejì. Nínú àwọn tí o wá ni ejò wà, pẹ̀lú ayọ̀ ni wọn fi ń bá wa gbé tó bẹ́l ti n kì í fẹ́ kúrò lọ́dọ̀ wọn nítorí ènìyàn ń fi ọwọ́ ba ọká ní ìrù láìjẹ́ pé ó ń buni ṣan. Àkeekèé jókòó láàrin àwọn kòkòrò, ó ti fi oró pamọ́ sílé. Ọ̀pọ̀lọ́ àti akàn tí o sì wá gẹ́gẹ́ bí aṣojú àwọn ẹja hùwà ọmọlúàbí gan-an. Nígbà tí a jẹun tán, mo ṣe àkíyàsí pé gbogbo ẹni tí ó jẹun ni ó yó pátápátá, ṣùgbọ́n oúnjẹ kò ṣẹ́kù sínú àwo ẹnikẹ́ni. Ètò ìyàwó náà jẹ́ ìyanu, kò sí pé ẹnìkan ń pẹ́ lẹ́yìn, kò sí pé ẹnìkan ń pariwo, kò sí pé ẹ̀rún oúnjẹ kan ṣoṣo ń ba ilẹ̀ jẹ́. Ṣíbbí fàdákà ni àwa tí a jẹ́ ènìyàn àti àwọn tí ó jẹ́ iwin lò, àwo fàdákà ni a fi jẹun, ife fàdákà ni a sì fi mu omi. Gbogbo àwọn ẹranko àti ẹyẹ tí ó wá sí ibẹ̀ ni ó lè sọ̀rọ̀ kí ènìyàn gbọ́. Nínú iyààrá kan lọ́tọ̀ ni àwọn èèrà wà, níbẹ̀ ni wọ́n ti ń jẹun, ìgbà tí mo lọ kí àwọn èèrà, mo gbádùn wọn, wọ́n sọ̀rọ̀ dáadáa ohùn wọn rọra ń dún bí fèrè olòhùn goor, wọn kò bu ni jẹ mọ́, èyí tí o ni oró ti fi oró pamọ́ sílé, ìgbà tí àwọn ejò sì wá síbẹ̀ wá kí wọn, wọ́n jọ gbádùn ara wọn lọ́pọ̀lọpọ̀ nítorí ìgbà tí mo rí ejò òjòlá kan lẹ́yìn èyí, ó ròyìn bí àwọn àti èèrà ti gbádùn tó, bẹ́ẹ̀ ni àkókò yìí, ọ̀pọ̀lọ́ àti ejò jọ ń fi ọwọ́ kọ́ ọwọ́ rìn kiri ni, A! Àkókò àlàáfíà gbáà, n kò lè gbàgbé ọjọ́ ìgbéyàwó yìí bi ayé yípadà tó bẹ́ẹ̀ ti màlúù ń lóyún ewúrẹ́ tí ológbò ń bí àkùkọ.
    Nígbà tí a máa wọ aṣọ ìgbéyàwó, àwọn iwin ni wọn fún gbogbo wa ní aṣọ, wọ́n fún mi ni ẹ̀wù góòlù, ṣòkòtò góòlù, fìlà góòlù, àti bàtà góòlù gbogbo ohun tí mo fi sí ara jẹ́ góòlù pátápátá, bẹ́ẹ̀ ni ó yà mi lẹ́nu pé agbádá àti dàńṣíkí góòlù yìí kò ba mi lẹ́rù rárá, àti pé aṣọ náà kò wúwo ju ẹ̀wù lásán lọ. Ẹwu tí àwọn ẹnìkejì mi yàtọ̀ sí tèmi, aṣọ ti ẹ̀wù wọn kìí ṣe góòlù ṣùgbọ́n wọ́n fi góòlù ṣe ọnà síi lára.
    Ìgbà tí a máa lọ sí ibi ìgbéyàwó gan-an, àwọn iwin wọ̀n-ọnnì wa sínú ilé ńlá tí mò ń gbá tí bàbá ìyàwó mi fún mi, wọ́n mú èmi àti àwọn ẹnìkejì mi lọ sí ibi kan báyìí tí ó tẹ́jú pẹrẹsẹ, aṣọ tí wọn fi fàdákà ṣe ni wọ́n tẹ́ láti ile mi lọ sí ibi tí à ń sọ̀rọ̀ yìí, wọ́n gbé mi gun ẹṣin tí wọ́n fi díámọ́ǹdì ṣe ọ̀ṣọ́ sí lara jìngbìnnì kanlẹ̀, wọ́n sì to àwọn arẹwà ọkùnrin àti obìnrin sí etí ọ̀nà lọ ní apá ọ̀tún àti apá òsì. Àwọn wọ̀nyí wọ aṣọ tí ó ń dán bí dígí tí n kọ mọ̀nàmọ̀nà bí ìràwọ̀ ojú ọ̀run, àwọn ẹnìkejì mi náà gun ẹsin tẹ̀lé mi lẹ́yìn, bí a ti ń kọjá ni àwọn tí ó dúró sí e’ti ọ̀nà wọ̀n-nnì bẹ̀rẹ̀ sí í kọrin, ohùn wọn dàbí ẹni pé ẹnìkan kọ́ ọ̀kẹ́ àímoye ẹyẹ ni orin kan náà ti ohìun wọn ń dún gooro.
    Ibi tí ó tẹ́jú pẹrẹsẹ báyìí ni wọ́n mú wa lọ, ó tẹ́jú tí n kòi rí ibi ti ó tẹ́jú tó bẹ́ẹ̀ rí, ó gùn tó ogún ìsẹ́jú ní ìbú, ó sì tó bẹ́ẹ̀ ní òró, bẹ́ẹ̀ bi aṣọ àrán tí àwọ̀ rẹ̀ jẹ́ búùlù tí ó sì nípọn tó ẹsẹ̀ bàtà kan ni wọ́n tẹ́ tí ó bo gbogbo ibẹ̀ po. Ìgbà tí a dé ibẹ̀ ńlá kan wà báyìí, orí àga yìí ni mo jókòó lé àwọn ènìyàn mi náà sì jókòó lé àga tí o tẹ̀lé tèmi.
    Bí mo ti fi ìdí balẹ̀ lórí àga ni ariwo ta pé ìyàwó mi ń bọ̀, bí o ti n bọ̀ ni a sì ń gbọ́ tí wọn ń yìnbọn lẹ́ẹ́kọ̀ọ̀kan. Àwọn tí o ń lu ìlù tí wọn ń jó ni wọ́n wà níwájú pátápátá. Lẹ́yìn àwọn onílù wọ̀n-ọnnì ni àwọn onífèrè dé tí wọ́n wọ aṣọ kan náà, tí wọ́n tò ní méjì méjì bí wọ́n ti ń gbé ẹsẹ pọ̀ lẹ́ẹ̀kan ṣoṣo. Lẹ́yìn àwọn onífèrè ni a rí àwọn ọmọdé tí wọn tó bí ọgaọ́ta tí wọ́n wọ aṣọ òkúta olówó iyebíye, lẹ́yìn àwọn wọnyí sì ni ogunlọ́gọ̀ wúndíá tí wọ́n wọ aṣọ aláràbarà dé. Lẹ́yìn náà ni a rí obìnrin mẹ́ta àti ọkùnrin mẹ́ta tí wọ́n dúró ni apá ọ̀tún àti apá òsì tí wọn ọmọ ìyà ìyàwó mi. Lyìn èyì wàyí ni a ri ìyàwo mi nínú kẹkẹ góòlù tí ẹṣin mẹ́rìndínlógún n fà, àwọn ẹsin wọ̀n-nnì kún fún ohun ọ̀sọ̀ láti òkè dé ìsàlẹ̀, ní apá ọ̀tún àti apá òsì kẹ̀kẹ̀ ìyàwó mi yìí ni kẹ̀kẹ́ bẹ́ẹ̀ méjì tún wà tí ó jẹ́ ti góòlù tí ẹsinn mẹ́rìndínlógún mẹ́rìndínlógún tún ń wọ́, ẹ̀gbọ́n ìyàwó mi ọkùnrin lo wà nínú méjéèjì tí wọ́n jẹ́ ìbátan rẹ̀. Ìyàwó mi ró aṣọ díámọ́ǹdì, ó wé gèlè díámọ́ńdì pẹ̀lú, bẹ́ẹ̀ ni bí ìràwọ̀ ojú ọ̀run ni díámọ́ǹdì, máa n dán yinrinyinrin. Kẹ̀kẹ́ bàbá ìyàwó mi lo tẹ̀lé ti ìyàwó mi, kẹ̀kẹ́ fàdákà ni, òun náà lẹ́wà gidigidi. Ìyá ìyàwó jókòósílé o ń tọ́jú oúnjẹ. Báyìí ni gbogbo nǹkan rí, iwin kan báyìí báyìí tí orí rẹ̀ sì ti hu ewú pátápátá tí ó funfun láú ni wọ́n pè kí ó wa ṣe ìgbéyàwó náà fún wa.
    Ìgbà tí a kọrin dídún tán tí gbogbo ẹni ti ó wá jókòó tán, iwin náà ní kí èmi àti ìyàwó mi bọ́ síwájú a sì lọ, lẹ́yìn tí o sì ti béèrè lọ́wọ́ mi lójù gbogbo aye bí mo bá pinnu láti fẹ́ obìnrin náà, ti mo ti jẹ́wọ́ tán ó ni, ki n máa wí àwọn ọ̀rọ̀ wọ̀nyí tẹ̀lé oun: 
    Èmi Ìrinkèrindò, ọmọ Ìfẹ́dayépọ̀, ọmọ ènìyàn, ti n gbé Ilé- Alárìnkiri, ti ń lọ sí òkè Ìrònù, nínú igbó Elegbeje, gba Ìfẹ́pàtàkì, ọmọ Ajédùbúlẹ̀, ti ń gbé odó Ìrántí, àbúrò Olókun tí í ṣe alákòóso omi. Mo sì ṣe ìlérí, níwájú ènìyàn, àti níwájú iwin, níwájú ẹ̀mí ti à ń rí, àti níwájú èyí tí a kò rí, níwájú ejò àti níwájú ẹranko, níwájú ẹyẹ àti níwájú kòkòrò, níwájú ọ̀pọ̀lọ́ àti níwájú akàn, wí pe: bí mo ti fẹ́ ọmọ náà yìí, nn kò níi jẹ́ kí ìyà jẹ ẹ́, n kò ní jẹ́ kí ebí pa a, n ó sì máa ṣe aájò rẹ̀ bí ó ti yẹ. Bí ara rẹ̀ kò bá le, n ó bá a wá òógùn si i, bí n kò bá mọ òògùn àìsàn náà, n ó wí fún àwọn tí ó bà mọ̀ ọ́, kí wọ́n ṣe é fún mi. Kì í ṣe eléyìí’nìkan. Mo níláti mọ̀ pé, aájò tèmi kò bá le, n o fi ọwọ́ bàá lára, láti mọ̀ bí ara rẹ̀ bá ti gbóná sí, n ó béèrè bí ìyàwó mi ti ń gbádùn sí, n ó kìí láti fi hàn pé mo mọ iyì rẹ̀, bí òtútù bá ń pa á, n o mú aṣọ mìíràn, n ó dà á bò ó lára, n o béèrè ohun tí o ń fẹ́ jẹ, bí ó bá sì ti sọ fún mi, n ó yára ránṣẹ́ kí wọ́n máa wá a, n kò ní lọ sí òde. Ki n máa siré lọ́hùn-ún, kí ó sì dàbí ẹni pé n kò bìkótà fún ìyàwó mi, nítorí aláìmọ̀kan ni ènìyàn náà, tí ara ìyàwó rẹ̀ kò dá nílé, tí ó bá òde ẹmu lọ, tí o ń rẹ́rìn-ín lọ́hùn-ún bí ẹni pé kò sí nnkan kan. Mo sì tún ṣe ìlérí pẹ̀lú pé kò sí ohunkóhun tí obìnrin yìí lè ṣe, tí n ó fi gbé ọwọ mi sókè lùú, ẹni tí ó bá lu ìyàwó rẹ̀, olúwarẹ̀ lu ohun ẹlẹgẹ Olódùmarè, ó mú ara rẹ̀ kúrò ni ipò ènìyàn, ó fi ara rẹ̀ sí ipò ajá tí ó ní dìgbọ̀lugi. N ó máa bọ̀wọ̀ fún àwọn ara ilé ìyàwó mi, ẹni tí o ṣe àfojúdi sí àwọn obi aya rẹ̀ ti fi ara rẹ̀ gégùn-ún, ẹni tí o fi àna rẹ̀ bu ti sọ ara rẹ̀ di ẹni èpè. Bí ìyàwó mi bá sọ̀rọ̀ ẹ̀dùn ọkàn rẹ̀ hàn mi, n ó fún un ní èsí tí ó yẹ. Bí ó bá ń fẹ́ ìmọ̀ràn nípa nǹkan kan, n o fún un nì ìmọ̀ràn tí mo bá mọ̀, n kò ní sọ ilé wa di ilé ìbànújẹ́, ki n máa rojú kórókóró kiri, ki n máa dákẹ́ dúduudu. Ṣùgbọ́n kàkà bẹ́ẹ̀, n ó máa bá ìyàwó mi ṣe àwàdà, n ó máa bá a rẹ́rìn-ín, n ó máa báa ṣiré titi ọjọ́ ayé mi. Mo tún ṣe ìlérí níwájú gbogbo yín, pé n ó kìlẹ̀ fún ojú mi, n kò ní jẹ́ kí ojú kòkòrò wọ ibẹ̀, bí ìyàwó mi ti ń wù mí tẹ́lẹ̀, ni yóòo máa wù mí títí láéláé. Nínú àìsàn, yóò máa wù mí; nínú ìlera yóò máa wùu mí; ìgbà tí ó bá lóyún, tí ikùn rẹ̀ bà yọ bọ̀ǹbọ̀, tí ètè rẹ gbẹ, tí ara rẹ̀ funfun, yóò máa wù mí síbẹ̀ náà ni. N kò ní jẹ́ kí ìyàwó mi tẹ́ láàrin ẹgbẹ́, n kò sì ni fii sílẹ̀ kí ojú máa pọ́n ọn. Èmi sì mọ̀ pé, ọmọ yìí kìí ṣe ọmo ìyá mi, bí ó bá ṣẹ́ mi, mo níláti bomi ṣùúrrù mu, bí mo bá bínú díẹ̀, dandan ni kí n tètè ronú padà ki n fi ẹ̀rín lé ìbínú lọ ní ilé wa. Mo tún ṣe ilérí lónìí pé, bí ó ti wù tí inú bí mi tó, ọ̀rọ̀ burúkú kò ní ti ẹnu mi jáde si i. Mo mọ̀ láti òní lọ pé, ìyàwó yìí lè lọ bímọ fún mi, bí ó bá bímọ fún mi, ki ń dúpẹ́ lọ́wọ́ Ọlọ́run ọba ki ń tọ́jú ọmọ tí o fi jínkí mi. Mo tún mọ̀ bákan náà pé, ìyàwọ mi yìí lè ṣàì bímọ fún mi, bí èyí bá jẹ́ ìpín mi, n kò gbọdọ̀ jẹ́ kí èyí ba àlàáfíà ilé wa jẹ. Ó jẹ́ àṣà tí ó burú jùlọ lọ́pọ̀lọpọ̀, láàrin àwọn orílẹ̀ èdè mìíràn, pé kí ẹni tí kò bímọ, rò pé ayé òun ti bàyẹ́, kí ó rrò pé fi òun ti parí, kí ó máa kábàámọ̀ pé, kí ni òun wá sí ayé ṣe, ènìyàn lè wà ní àìlọ́mọ, kí o ṣe ayé ní rereju ọlọ́mọ lọ, ènìyàn lè bímọ, kí o bí ìjàngbọ̀n sílẹ̀, kí o fi ọmọ rẹ̀ ṣe ayé ní ibi. Lórí gbogbo ìwọ̀nyí, èmi, Ìrìnkèrindò, tí o di ọkọ Ìfẹ́pàtàkì lónìí, bẹ gbogbo yín, kí ẹ bá mi gbádùrà pé ẹrù ńlá tí mó tẹ́ orí gbà lónìí, kí Olódùmarè bá mi gbé e; kí Ọlọ́run bá mig bé e; kí Ẹlẹ́dàá mi bá mi gbé e, kí ọba Àìkú bá mi gbé e, kí ọba Àìrí bá mi gbé e, kí ọlọ́jọ́ òní bá mi gbé e, kí ọba Alèwílèṣe bá mi gbé è, kí Alákòóso ayé àti Alákòóso ọ̀run bá mi gbé e, kí àwọn ogun ọ̀run sì máa bá mi gbé e titi láéláé. Nítorí náà, ìyàwó mi, Ìfẹ́pàtàkì, mú ọwọ́ rẹ wá, èmi, Ìrìnkèrindò fi òrùka díámọ́ǹdì yìí, bá ọ dá májẹ̀mú wí pé láti òní lọ, mo di tìrẹ; wí pé, láti òní lọ, o di tèmi; wí pé láti òní lọ, ayọ̀ rẹ ni yóò jẹ́ ayọ̀ mi; ìbànújẹ́ rẹ ni yóò jẹ́ ìbànújẹ́ mi; àwọn ara ilé rẹ yóò sì jẹ́ ará ilé mi. Àkókò náà dé wàyí, tí ẹn8i méjì pa ara pọ lójú gbogbo ayé tí wọ́n di ọkan ṣoṣo.
    Báyìí ni mo sọ lójú gbogbo àwọn tí o wá sí ibi ìgbéyàwó mi. Nígbà tí mo ka ìwọ̀nyí tẹ̀lé iwin tí o ṣe ìgbéyàwó náà fún ni tán. Ó kọjú sí ìyàwó mi, o ní kí o tún maa wí àwọn ọ̀rọ̀ wọ̀nyí tẹ̀lé òun;
    Èmi, Ìfẹ́pàtàkì, ọmọ Ajédùbúlẹ̀, iwin, tí ń gbé odò Ìránti’, àbúrò olókun, ti i ṣe alákòóso omi, gba Ìrìnkèrìndò, ọmọ Ìfẹ́dayépọ̀, ọmọ ènìyàn, ti ń gbé ilú Alárìnkiri, tí o ń lọ sí òkè Ìrònù, ti ń bẹ nínú Igbó Elégbèjè, bí ọkọ mi. Mo sì ṣe ìlérí, níwájù ènìyàn, àti níwájú iwin níwájú ẹ̀mí tí a rí àti èyí tí a kò rí, níwájú ejó àti níwájú ẹranko, níwájú ẹyẹ àti níwájú kòkòrò, níwájú ọ̀pọ̀lọ́ àti níwájú akán wí pé: bí mo ti gbà á yìí, mo mọ pé kìí ṣe ǹnkan ṣiré ṣiré, nǹkan pàtàkì ni. Láti òní lọ, mo fi ilé ìyá mi sílẹ̀ , mo di ìyá sí ilé tèmi. Mo níláti kìlọ̀ fún ẹnu mi, àṣíírí ilé wa, n kò gbọdọ̀ tú u fún ẹnikẹ́ni, ọ̀rọ̀ tí baálé mi bá fi sí mi lọ́wọ́, n kò gbọdọ̀ gbé e lọ sílé ìyá mi. Mo sì ṣe ìlérí lónìí pé, bí àyípadà bá dé, tí ó di pé báálé kò rí owó jẹun mọ́, ìfẹ́ mi yóò dúró bí tí àtíjọ́ ni, bí àyípadà bá dé, ti ara baálé kò le, ìfẹ́ mi kò ní ṣákì, ń ó máa tọ́jú rẹ̀ náà ni, bí àyípadà ba dé, ti baálé mi túbọ̀ ń dágbà, tí ẹwà eẹ̀ ń dínkù, tí kò le ṣe fáàrí bi ti àtijọ́ mọ́, ìfẹ́ mi kò ní yípadà si i. Mo tún ṣe ìlérí pé, n kò ní í jẹ́ ẹelẹnu méjì bí i fèrè, kí n wí pé mò ń lọ sí odò, kí wọ́n bá mi ni oko, ki n pé ẹnìkan ní ará ilé mi, ki wọ́n báa pá kò bá mi tan. N ó tọ́jú ilé wa, n o tọ́jú owó ilé wa, n kò ní ná ìnákùná, ki n di ẹni ti ń tú owó baálé mi ká. Oúnjẹ  ṣe pàtàkì nínú iṣẹ́ mi, n ó máa wá a lákòókò, n ó máa ṣè é dáadáa pẹ̀lú, n o ṣe ìtọ́jú baálé mi tó bí ó ti yẹ bí ara rẹ̀ kò bá le, nítorí mo mọ̀ pé, ègún ni fún obìnrin náà, tí ara baálé rẹ̀ kò dá, tí ó mú aṣọ tí baálé rẹ̀ rà fún un, tí o ṣiré bá òde lọ; ègún ni fún obìnrin náà, tí ó ti torí pé ìjà dé tí o ń sọ̀rọ̀ tí òun àti ọkọ rẹ̀ ti fi ṣe ìpamọ́ sí ìta. Ìwà burúkú ni fún obìnrin náà, tí baálé rẹ̀ fún ni owó oúnjẹ, tí kó ṣe oúnjẹ, tí ó bá ọ̀nà tirẹ̀ lọ. Mo mọ̀ láti òrú lọpé ọ̀rọ̀ rere a máa yọ obi lápò; ọ̀rọ̀ burúkú a máa yọ ọfa lápá, nítorí náà bí mo bá sẹ baálé mi, tí ó di pé o ń bínú, n ó sọ̀rọ̀ tútù fún un. Mo mọ̀ pé àwọn obìnrin mìíràn, kà á sí ẹ̀tẹ́ pé, kí àwọn tọrọ àforíjì lọ́wọ́ ọkọ àwọn bí àwọnn bá ṣẹ̀ ẹ́, mo sì mọ̀ dájú pé, ara ni irú àwọn bẹ́ẹ̀ fi yàtọ̀ sí ìnàkí, agbárí wọn ti ìnàkí ni. Mo sì mọ̀ pé, iṣẹ́ mi pàtàkì ni la’ti máa kọ́ ìwà baálé mi, ki ń mọ nǹkan tí ó fẹ́ ki ń mọ nǹka tí kò fẹ́, ki n ṣe nǹkan tí o fẹ́, ki ń yàgò fún nǹkan tí kò fẹ́. Ọ̀rọ̀ tí yóò bá ìbínú rẹ̀ pàdé, mo níláti kọ̀ ọ́ sílẹ̀, Oúnjẹ tí kò fẹ́ n kò gbọdọ̀ gbe fún un. Bí ó bá gbàgbé nǹkan sílẹ̀, ki n mú u pamọ́ dè é. Kí ń ṣe ilé mi kí ó mọ́ tóní tóní, kí ohun gbogbo wà ní ètò, ki n sì ṣe iṣẹ́ tí ó bá kàn mi gẹ́gẹ́ bí ìyàwó, ki n tó lè ṣe ti ara mi. Bí mo bá rí ọmọ bí n o dúpẹ́ lọ́wọ́ Olódùmarè, bí n kò bá sì bí, n kò ní gbé wàhálà ka ara mi láyà, ki n rò pé ayé mi ti bàjẹ́, ki n máa ti ilé dé ilé, ki ń di oníyẹ̀yẹ́ obìnrin, nítorí ó sàn ní ìgbà ẹgbẹ̀rún, kí ènìyàn kú láì ní ọmọ, ju pé kí oluwárẹ̀ di oníyẹ̀yẹ́ sí ààrin ìta. Mo sì ṣe ìlérí pé, n o máa yẹ́ ọkọ mi sí, n ó máa gbé e gẹ̀gẹ̀, n o máa pọ́n ọn, n o máa bu ọ̀wọ̀ fún un, n o máa ṣe fáàrí hàn án, n o máa ró aṣọ mi dáadáa, n o máa wé gèlè mi dáadáa, n o sì máa tọ́jú irun orí mi dáadáa, n o máa wọ bàtà mi dáadáa, n o máa wẹ̀ dáadáa, n o maa run orín mi dáadáa, n ó máa tọ́jú èékán mi dáadáa, bẹ́ẹ̀ ni n ó máa ṣe títí ikú yóò fi yà wá. Bẹ́ẹ̀ ni kò sí ẹni ti yóò wù mi mọ́ nínú àwọn ọkùnrin, rékọjá Ìrìnkèrìndó yìí, ẹni ti ń gbé ilé Alárìnkiri.
    Báyìí ni ìyàwó mi náà ka tirẹ̀, ìgbà tí wọ́n sì kọrin dídùn tan ní ìsìn ìgbéyàwó náà ti parí ti pári ti a lọ sí ilé ti wọ́n fún wa. Lálẹ́ ọjọ́ náà ni wọ́n mú ìyàwó mi wá bá mi. Ọjọ́ kejì ni a sì tún múra ọ̀nà Òlè Ìrònù. Kì í ṣeiwin inú fìlà Fìlásayépọ̀ ló gbé wa padà, nítorí ọ̀kan nínú àwọn àbúrò ìyàwó mi mọ ọ̀nà àti bá jáq sí ojú ọ̀nà òkè Ìrònú tí kò jìnà púpọ̀ sí odò ìrántí tí a o sì fi lè lọ bá ara àwọn ènìyàn wa yòókù tí kò wá sí ibi ìyàwó.
    Yóò yà yín lẹ́nu pé títí nǹkan bí oṣù mọ̀rin lẹ́yìn èyí, a kò tíì dé òkè Ìrònù rárá. Ṣùgbọ́n ìdí rẹ̀ ni pé à ń dúró loju ọ̀nà púpọ̀. Odidi oṣù mẹ́ta ni a tilẹ̀ lo ní ìlú kan báyìí tí orúkọ rẹ̀ ń jẹ́ Ìsinmi – àlàáfíà. Ìlú náà dára púpọ̀, àwọn ènìyàn wa lo tilẹ̀ kọ́ dá àbá pé o yẹ kí èmi àti ìyàwó mi dúró díẹ̀ níbẹ̀ kí á gbádùn ara wa. Àwọn náà pàápàá ń fẹ́ simi díẹ̀. Ìgbádùn wa ti pọ̀ ju nǹkan tí ènìyàn lè fi ẹnu sọ ní ìlú Ìsimi – Àlááfìà yìí. Ṣùgbọ́n ó yẹ ki ń fi ẹnu ba ọjọ tí èmi àti ìyàwó mi lọ sí ilé kan ní ìlú náà tí orúkọ rẹ̀ ń jẹ́ Òpìtánparapọ̀.
    Ìtàn sísọ ni iṣẹ́ wọn nínú ilé Òpìtánparapọ̀ ibẹ̀ sì ni ọkùnrin kan báyìí ń gbé tí ó lè sọ ìtàn dé góngó, orúkọ ẹni ti ń jẹ́ Ìtándìran. Jẹ́ kí n sọ ìtàn mẹ́ta fun yín tí a gbọ́ lẹ́nu Ìtándìran.
    Àwọn ọkùnrin mẹ́ta kan wà orúkọ ẹnì kín-ín-ní a máa jẹ́ Owólayémọ̀, orúkọ ẹ̀kejì ni Afẹ́ayé, ẹ̀kẹta sì ni ọ̀kánjúwàfẹ̀yìntì. Ó wa ṣe, àwọn mẹ́tẹ́ẹ̀ta yìí jùmọ̀ ń rìn lọ nínú igbó lọ́jọ́ kan, nítorí ọdẹ ni gbogbo wọn. Bí wọn ti rìn díẹ̀ ni wọ́n rí iwin kan tí o ń sáré bọ̀ tí ó ń ké, ‘Ikú!’ ‘Ikú!’Eléyìí ya àwọn ọddẹ yìí lẹ́nu, wọ́n sì dá iwin náà dáuró, wọ́n bèèrè ohun tí o ń lé e. Ó dáhùn ó ní ikú ni o ń lé òun, o sì tọka sí igi ìrókò kan, ó ní abẹ́ igi náà ni ik;u wà, bí wọ́n bá fẹ́ mọ ikú kí wọ́n lọ sí ìdí ìrókò náà.
    Kò sí ògbojà tí ó dàbí ọdẹ. Àwọn mẹtẹẹta pinnu láti lọ mọ ikú wọ́n múra o di ìdí ìrókò. Ìgbà tí wọ́n dé ìdí igi náà, wọn kò rí ẹnikẹ́ni, ṣùgbọ́n dípò èyí wwọ́n bá àpò owó méjìlá, owo ṣílè gbáà ni.
    Eléyìí jẹ́ ìyàlẹ̀nu fún wọn pée owó ṣílè ní iwin ń pè ní ikú. Kò pẹ́ lẹ́yìn èyí wọ́n gbọ́ àkùkọ kan kọ́, wọ́n sì mọ̀ pé etí ìlú kan ni àwọn wà. Ìgbà tí wọ́n ronú nípa bí àwọn ìbá ti ṣe owó yìí, wọ́n pinnu láti kó o lọ nígbà tí ilẹ̀ bá ṣu, nítorí bí àwọn wà, ìgbà tí wọ́n ronú nípa bí àwọn ìbá ti ṣe owó yìí, wọ́n pinnu latí kó o lọ nígbà tí ilẹ̀ bá ṣu, nítorí bí àwọn bá kóo o ní ọ̀sán, wọ́n ó mú àwọn gẹ́gẹ́ bí olè. Ṣùgbọ́n ebí dé, ó pẹ́ tí wọ́n ti ń yí inú igbó kiri wọ́n bá rán ọ̀kan nínú wọn kí ó lọ ra oúnjẹ wá bí o bá ra oúnjẹ tán kí ó ra agbè ẹmu kékeré kan pẹ̀lú, kí àwọn bà mu ú lée orí ounjẹ àwọn. Wọ́n rrán ọ̀kánjúwwàfẹ̀yìntì.
    Ìgbà tí Ọkánjúwà fẹ́yìntì lọ tán àwọn méjì yòókù bẹ̀rẹ̀ síi ronúbí  ìbá ti dùn tó kí á wí pé àwọn méjì péré lorí owó náà, àpò mẹ́fà-mẹ́fà ni àwọn ìbá pín in. Inú àwọn ìbá dún o. Inú báyìí ni àwọn méjéèjì rò, nígbẹ̀yìn ṣá, wọ́n pinnu pé bí ọ̀kánjúwàfẹ̀yìntì bá dé kí a wọ̀ọ̀n yìnbọn pa a.
    Ọ̀kánjúwàfẹ̀yìntì ní tirẹ̀ náà ń kọ́ kẹ́, bí o ti ń lọ ni òun náà bẹ̀rẹ̀ sisi rọnú bí òun ìbá ti jẹ́ olówó tó kí á wí pé òun nìkan ;òun rí owó yìí. Nígbà tí ó pẹ́ ṣá, ó pinnu bí òun ti ṣe máa ṣe é tí òun lè fi fẹ́ ojú àwọn méjì yìí kù. Ó ra májèlé burúkú kan, kò sí ẹni tí o le gbé májèlé yìí mì tí olúwarẹ̀ lè gba ìṣẹ́jú méjì kí ó tó kú, ó fi èyí sínú ẹmu.
    Bí Ọ̀kánjúwàfẹ̀yìntì ti dé owólayéemọ̀ gbé ìbọn ttì í ní ookan àyà tí ó yìn ín. Bí ọ̀kánjúwà sì ti ń ta gee, gee lọ ni afẹ́ayé tún ṣá ìbón tirẹ̀ sii, “wì” : Òkú Ọ̀kánjúwàfẹ̀yìntì ní ilẹ̀, ọ̀kájúwà kú.
    Inú àwọn apànìyàn méjì yìí dun dé inú egungun, wọ́n jókòó jẹ àkàṣù ẹkọ tí Ọ̀kánjúwàfẹ̀yìntì rà tán, wọ́n bẹ̀rẹ̀ ẹmu mímu. Ṣùgbọ́n kò tó ìṣẹ́jú méjì tí wọ́n mu-ẹmu yìí tí àwọn náà pa ojú dé, wọ́n kú gàlàtì ti owó lọ́rùn.
    Báyìí ni ojúukòkòrò owó fa ikú bá àwọn ọkùnrin mẹ́ta wọ̀nyí. Nínú gbogbo ikú tí o ń pa ọmọ aráyé, èyí tí ojú-kòkòrò owó ń mú wá kò mọ ní ìba.
Eléyìí ni ìtàn kín-ín-ní tí èmi àti ìyàwó mi gbọ́ lẹ́nu Ìtándìran ti ń gbé ilé Òpìtánparapọ̀. Ìtàn náà kún fún ọgbọ́n lọ́pọ̀lọpọ̀. Báyìí ni ìtàn kejì ṣe lọ:
    Nígbà kan ẹyẹ ẹ̀gà kan tí ó kọ ilée sí orí àgbàdo kan jáde la’ti kọ̀ wá oúnjẹ, o sì fi àwọn ọmọ rẹ̀ sọ ilé kí o bà máa gbọ́ ohun tí olóko yyóò wí nípa ọjọ́ ti yóò ya àgbàdo kí àwọn ba lè tètè sálọ. Ìgbà tí ọ̀gà dé lálẹ́ ọjọ́ náà, àwọn ọmọ rẹ̀ wí fún un pé àggbẹ̀ ti rán ọmọ rẹ̀ lọ sí ilé kí ó wí fún àwọn ọ̀rẹ́ rẹ̀ kí wọ́n bà wá ba a ya àgbàdo nítorí ọwọ́ òun dí púpọ̀ òun kò rí ààyè ṣiṣẹ́ náà fún ara òun. Ṣùgbọ́n ẹ̀gà bú sí ẹ̀rín ó ni, ‘Ẹ máṣe jẹ́ kíi a lọ níto’ri ìba díẹ̀ ni ọ̀rẹ́ tí ó fẹ́ràn àwọn ènìyàn, àwọn tí àgbẹ́ ránṣẹ́ sí kò níí wá, níto’ri ènìyàn kò ṣe e gbẹ́kẹ̀lé, ẹ jókòó ẹ̀yín ọmọ mi.’
    Lóòótọ́, ni ọjọ́ọ́ kéjì, àwọn ọ̀rẹ́ wọ̀n-ọnnì kò wá, ẹnikẹ́ni kò sí ya àgbàdo. Ní ọjọ́ náà ẹ̀gà tún wá oúnjẹ òòjọ́ lọ, ìgbà tí ó sì dè o béèrè lọ́wọ́ àwọn ọmọ rẹ̀ bí àgbẹ̀ ti wí, wọ́n wí fún un pé àgbẹ̀ ti ránṣẹ́ sí àwọn ìbátan rẹ̀ kí wọ́n wá ya àgbàdo, ẹ̀gà dáhùn, ẹ̀gà ní, ‘Ẹ jókòó, ẹ máa jẹ, ẹ máa mu, kò sí nǹkan kan, nítorí púpọ̀ nínú àwọn ibátan ọmọ ènìyàn kò ṣé é gbẹ́kẹ̀lé, wọ́n kò ni ya àgbàdo.
    Lóòótọ́, ilẹ̀ ọjọ́ kejì tún mọ́, àwọn ìbátan wọ̀n-ọnnì tún ṣe onírúurú àwáwí, ẹ̀gà tún múra ó bá ibi iṣẹ́ rẹ̀ lọ. Nígbà tí ó dé ní alẹ́, o béèrè bí olóko ti wí, wọ́n ní olóko ti ránṣẹ́ sí àwọn àna rẹ̀, àwọn tí ó fi ọmọ fún, kí wọ́n wá bá a ya àgbàdo náà. Ẹ̀gà tún rẹ́rìn-ín ó ní, ‘Ẹ jókòó yín jẹ́ ẹ́, wọn kò níí wá, àwọn àna mìíràn dára ṣùgbọ́n púpọ̀ buru ju gbèsè ìdílé lọ.’
    Lóòótọ́ ìgbà tí ilẹ̀ tún mọ́ ẹnikeni kò wá. Ẹ̀gà tún bá iṣẹ́ rẹ̀ lọ. Nígbà tí ó padà dé ní alẹ́ ó tún béèrè bí olóko ti wí. Àwọn ọmọ rẹ̀ sì wí fún un pé olóko pàápàá ti pinnu láti wá ṣíṣẹ́ rẹ̀ ni ọjọ́ kejì. Ẹ̀gà tún bá olóko ti wí. Àwọn ọmọ rẹ̀ sì wí fún un pé olóko pàápàá ti pinnu láti wá ṣisẹ́ rẹ̀ ni ọjọ́ kejì. Ẹ̀gà fa ojú ro, o sì wí fún àwọn ọmọ rẹ̀, kí wọ́n máa di ẹrù, ó ní, ‘ọwọ́ ẹni kì í tan ni í jẹ, ọkàn ẹni ni àlùfáà ẹni, ní ìwọ̀n bí ọkùnrin náà ti pinnu àti ṣe nǹkan rẹ̀ fún ara rẹ̀, kò ni ṣàì ṣe e.’
    Lóòótọ́ bí ilẹ̀ ti ń mọ́ hàì ní ọjọ́ kejì ni àgbẹ̀ ti dé pẹ̀lú àwọn ọmọ rẹ̀, o sì ya àgbàdo rẹ̀ gbogbo. Ṣùgbọ́n kò rí ẹ̀gà mú nítorí ẹ̀gà ti mọ ohun tí ọmọ-ènìyàn lè ṣe.
    Báyìí ni ìtàn kejì parí nínú ilé Òpìtánparapọ̀. Ìtàn kẹta gùn ju ìtan kejì ti ìṣáájú lọ. Báyìí ni ìtàn náà ti lọ:
    Ọba ńlá kan wà ní ayé àtijọ́, tí ó ní owó dé góńgó, tí ó bí gbajúmọ̀ lọ̀mọ, tí ìgbèríko rẹ̀ pọ́ bí ọ̀kẹ́ àìmọye àwọn alápàńdẹ̀dẹ̀ tí wọ́n ń fò kaakiri ojú ọ̀run. Ṣùgbọ́n ki ni kan ba aja o jẹ́, apá ẹranko náà gùn ju itan lọ, àwọn ọkùnrin mẹ́ta t;i wọ́n jẹ́ aṣáájúnínú àwọn ọmọ ọba yìí kò ní obìnrin. Ìdí rẹ̀ sì ni èyí pé, obìnrin kò lè ní ọkọp mẹ́ta pọ̀ lẹ́ẹ̀kan ṣoṣo. Bí ọ̀rọ̀ náà ti rí nì yìí: Ọkùnrin kan wà tí ó ti jẹ́ ọ̀rẹ́ ọba kí ọba tó gun orí oy’w. Kété tí ọba sì joyè tán ni ọkùnrin náà kú bẹ́ẹ̀ ni ọ̀rẹ́ òun àti ọba pọ̀ gan-an ni. Ọkùnrin yìí bí ọmọbìnrin kan tí orúkọ rẹ̀ ń jẹ́ Ẹwàdàpọ̀, àti ìgbà tí ó sì ti kú ni ọba ti fi ọmọbìnrin yìí ṣe ọmọ rẹ̀ tí ọmọ náà ń gbé ààfin.
    Ẹwadapọ dára ni ọmo, ẹ̀gàn ló kù. Gbogbo ara rẹ̀ ba ara wọn mu: orí kò tóbi ju ibi tí ó yẹ, ọrùn kò kéré kọjá ìwọ̀n, bẹ́ẹ̀ ni tapátẹsẹ̀ bá ara wọn jọ, ọmọ dára tán, \wà tún ṣubú lù ú, Ẹwadàpọ̀ kò rí bẹ́ẹ̀, ìwọ̀ntunwọ̀nsì lobìnrin. Aṣọ́ bá ara jọ, ìlẹ̀kẹ̀ ṣe ìwọ̀n ọrùn, ẹsẹ̀ bá bàtà ṣe dọ́gbadọ́gba. Ẹni tí Ẹwadàpọ̀ rẹ́rìn-ín sí, olúwarẹ̀ ṣe àríyá, ẹni tí o kí olúwarẹ̀ pa màlúù mẹ́tà, ẹni tí ó mọ́ lójú olúwarẹ̀ ṣubú lulẹ̀ ó tàkìtì méje.
    ẹni tí àwọn ọmọ ọba ń fẹ́ láti fẹ́ ni èyí. Ìgbà tí ọba gbọ́ bẹ́ẹ̀, ó pinnu òun ó fi Ẹwadapọ fún èyíkéyìí nínú àwọn ọmọ òun tí ó bá lè ṣe nǹkan tí ó jọ òun lójú jùlọ. O pe àwọn mẹ́tẹ́ẹ̀ta, o fún ẹnìkọ̀ọ̀kan wọn ni àpò owó mẹ́ta, o ní kí wọ́n kúrò ní ìlú kí wọ́n lọ lo owó tí òun ffún wọn fi ra nǹkan tí ó bá jẹ́ ìyanu wá àti pe ẹni tí nǹkan tiẹ̀ bá ya ni lẹ́nu jù ni yóò fẹ́ Ẹwadapọ, ìwọ̀ntunwọ̀nsì lobìnrin.
    Àwọn mẹ́tẹ́ẹ̀ta jùmọ̀ kúrò ní ilé, an rìn títí wọ́n fi dé oríta mẹ́ta kan báyìí. Ibẹ̀ ni wọ́n sì ti pínyà, ṣùgbọ́n wọ́n ṣe àdéhùn pé ẹnikẹ́ni tí ó bá kọ́ dé oríta yìi’nígbà tí ó bá ń padà bọ̀ níláti dúró síbẹ̀ de àwọn méjì tí ó kù.
    Èyí àkọ́bí lọ, o rí ẹni kan rà. Bí ènìyàn bá jókòó lé e, ibikíbi tí ó bá wí pé kí ẹní yìí gbé òun lọ, wéré ni yóò bá ara rẹ̀ níbẹ̀ kò ní ló ju ìṣẹ́jú kan. Èyí àtẹ̀lé rí ìwo àgbáǹréré kan rà, tí ó lu ihò láti apá kan dé apá kejì bí ènìyàn bá gbé ojú bọ ọkan nínú àwọn ihò yìí, ibikíbi tí o bá wí pé òun fẹ́ lati rí ní òde ayé yìí ni yóò rí kedere. Èyí àbíkẹ́yìn rí èso igi kan rà, èso igi yìí kìí bàjẹ́, ó le koko ṣùgbọ́n kò sí àìsàn kan ní ayé yìí tí eso igi náà kò le wò, bí aláìsàn bá ti gbóòórùn rẹ ṣá, kí aláìsàn dìde ni.
Ìgbà tí ó ṣe, àwọn mẹ́tẹ́ẹ̀ta padà dé oríta. Ìgbà tí wọ́n sì ròyìn ohun tí àwọn rí rà fún ara wọn tí ẹni tí ó ra ìwo agbáǹréré sọ nǹkan tí ó wà fún, wọ́n ní ó yẹ kí àwọn fi ìwo náà wo Ẹwadapọ̀ nítoríu ẹni tí àwọn tilẹ̀ ń ṣá kiri ṣùgbọ́n kí ni wọ́n máa rí? wọ́n rí í pé inú àìsàn ní Ẹwadapọ̀ wà, àìsàn náà le, bí ó bá sì tó ìṣẹ́jú mẹ́wàá si i, dandan ni kí ọmọ náà kú. Wéré wọ́n lọ sí iyààrá Ẹwadapọ. Bí wọn sì ti dé ọ̀hún, wọ́n mu èso igi ìwòsàn, wọ́n fi si i ní imú, gbígbóòórùn tí Ẹwadapọ̀ gbóòórùn rẹ̀ báyìí, ṣe ló dìde gáú, ara rẹ̀ ti le.
    Ìgbà tí ọba gbọ́ bí gbogbo rẹ ti rí, ó pè àwọn ọmọ rẹ̀ mẹ́tẹ́ẹ̀ta, ó bá wọn sọ̀rọ̀ ó ní:
    Ẹ̀yin ọmọ mi, mo ní ayọ̀ láti sọ fún yín pé, gbogbo yin ni ẹ ẹ dáadáa nínú ìdánwò tí mo gbé kalẹ̀ níwájú yín, kò sí ẹni tí mo lè fi ọwọ́ rọ́ sẹ́yìn pé kò rí ohun ìyanu mú bọ̀, bẹ́ẹ̀ ni bí gbogbo yín kò bá pa ara pọ̀ lo ohun iyanu yín, Ẹwadapọ̀ kò bá tí wà láyé lónìí. Nítorí bí kò bá sí ìwo àgbáǹréré àràmàǹdà, ẹ kò bá tí mọ̀ pé ara olùfẹ́ yín kò le, bí kò bá sí ẹní ìyanu, ẹ kò bá ti lè de ilé tí òun ìbá fi kú, bẹ́ẹ̀ ni bí kò bá sí èso igi ìgbàlà ẹ kò bá ti lè yọ Ewadapọ̀ nínú àìsàn rẹ́. Nítorí èyí, kò sí ẹni tí ó yẹ ki ń fún ni Ẹwadapọ̀ nítorí ohun tí ẹ mú bọ̀, ìdánwò mìíràn ni mo máa ṣe fún yín, ẹni tí ó bá ṣe dáadáa jùlọ nínú èyí nì ní yóò fẹ́ Ẹwadapọ̀, ìwọ̀ntunwọ̀nsì lobìnrin. Ẹ lọ mú apó àti ọfà yín, kí ẹ jẹ́ kí a lọ sínú pápá ti ń bẹ lẹ́yìnkùnlé mi, ìgbà tí a bá dé ọ̀hún, kí olúkúlùkù ta ọ̀fà síwájú, ẹni tí ọfà rẹ̀ bá rìn jìnà jù ni yóò ṣe baálé Ẹwadapọ̀, ìwọ̀ntunwọ̀nsì lobìrin.
Àwọn ọkùnrin mẹ́tẹ́ẹ̀ta yìí gbọ́ ọ̀rọ̀ bàbá wọn, olúkúlùkù bá ilé rẹ̀ lọ, gbogbo wọn mú apó àti ọfà, ó di ẹ̀yìn kùnlé baba wọn. Èyí ẹ̀gbọ́n ni ó kọ́ ta ọfà rẹ̀, ọfà náà sì rìn gidigidi, ṣùgbọ́n nígbà tí è’yi àtẹ̀lé ta ọfà tirẹ̀, o lọ títí wọ́n wá a, wọn kò ri i. Ìgbà t;i àbíkẹ́yìn ta ọfà tiẹ̀, ọfà rẹ̀ ta ti ọ̀gbọ́n rẹ̀ ìṣáájú yọ, àsẹ̀yìnwá àsẹ̀yìnbọ̀ ọba ṣe ìdájọ́ báyìí pé, níwọ̀n ìgbà tí a kò ti mọ ibi tí ọfa àtẹ̀lé dé, oun kò le ṣe ọkọ obinrin yìí, níwọ̀n ìgbà tí ọfa tí ẹ̀gbọ́n ta kò dé sì ti dé ibi tí àbíkẹ́yìn, òun náà kò le ṣe ọkọ Ẹwadapọ̀. Ṣùgbọ́n nítorí tí ọfà àbíkẹ́yìn kò rìn ní irin ìkọsẹ̀ rárá, dandan ni kí òun ṣe baálé Ẹwadapọ́, ìwọ̀ntunwọ̀nsì lobìnrin.
    Eléyìí mú kí ẹ̀gbọ́n àgbàlagbà wọ inú igbó. Nítorí bí ìfẹ́ obìnrrin bá wọ ọkùnrin tọ́kàn tán tí wọ́n kò sì rí àyè fẹ́ ara wọn, ìdàrúdàpọ̀ a gba ìsàlẹ̀ odò ikùn, ìbànújẹ́ a da orí àgbà kọ odò, òkèlè kò nì lọ ní ọ̀nà ọ̀fun, ìrora olúwwarẹ̀ a ju ti onísòbìyà, ìrònú á dé bá olúwarẹ̀ bí onígbèsè, ọkàn olúwarẹ̀ á bàjẹ́ bii ti ẹlẹ́wọ̀n, ìrìn ẹsẹ̀ olúwarẹ̀ a dàbí ti olókùnrùn, ètè olúwarẹ̀ a gbé bi ti aboyun, itọ́ ẹnu olúwarẹ̀ a yi tikẹ́ bí ti ẹni ti ń sáré ìje, ìsọ̀rọ̀ olúwarẹ̀ a dàbí ti ará oko, ojú olúwarẹ̀ á dàbí tí ẹlẹenga, ara olúwarẹ̀ á gbóná bí ara alákọ̀wé tí ó ṣẹ̀ṣẹ̀ gbọ́ pé òun re ẹ̀yìn nínú ìdánwò, olúwarẹ̀ a sì máa kọsẹ̀ nibi ti kò sí gbòngbò ttàbí òkúta. Nítorí ìdí èyí, àwọn ọ̀dọ́mọkùnrin tí wọ́n ń tan àwọn obìnirn jẹ pé àwọn ó fẹ́ wọn láìjẹ́ pé o ti inú ọkàn wọn jáde, àti àwọn oníyèmejì ọ̀dọ́mọbìnrin tí wọ́n ń tan ogunlọ́gọ̀ ọkùnrin jẹ lójoojúmọ́ ayé wọn apànìyan ni gbogbo wọn, Olódùmarè ṣe ayé ní iyọ̀ òyìnbó fún àwọn ọmọ ènìyàn, ṣùgbọ́n àwọn wọ̀n-ọnnì ńn fẹ́ sọ ọ́ di ewúro.
    Èyí àtẹ̀lé nínú àwọn ọmọ ọba yìí tí kò mọ òpin ọfà ti òun, kò dákẹ́, ó rọra dìde ó ń wá ọfà rẹ kiri, ó rìn títí kò tètè rí i ṣùgbọ́n nígbà tí ó ṣe, ó ri i, bí o sì ti ń fẹ́ mú u, ni ó rí ìlẹ̀kùn kékeré kan tí ó bá ihò ilẹ̀ lọ. Ìgbà tí o sí ìlẹ̀kùn yìí wò, ó rí àkàsọ̀ kan tí ó lọ sí gbọn-ọnran sí ìsàlẹ̀ ó bá ń tọ àkàsọ́ yìí lọ.
    Nígbà ti ó sọ̀kàlẹ̀ tán, ó bá ara nínú ààfin tí ó kún fun dúkìá gbogbo, bí o sì ti wo iwaju ó rí obìnrin arẹwà kan tí ó jókòó lé orí àga ńlá kan. Ìjókòó ọmọbìnrin yìí ju ti ọba kọba nínú ayé wa, ẹwà rẹ̀ pàápàá sì tayọ ti ọmọ ènìyàn, ara rẹ ń dán bí ara ọmọ tuntun òòjọ́, àti apá àti ẹsẹ rẹ̀ yó bọ́rọ́bọ́rọ́ bí ẹni pé kò sí egungun níbẹ̀, ọmọ ìka ọwọ rẹ̀ yoo dàbí ara kòkòrò orí ọ̀pẹ, àtẹ́lẹwọ́ rẹ̀ mọ́ tónítóní ó dàbí ọjẹ̀lẹ ewé ọ̀gẹ̀dẹ̀, ìlẹ̀kẹ̀ ọrùn rẹ̀ dàbí òòrùn ọ̀sán gangan ti ń tan ìmọ́lẹ̀ púpọ̀, iroyin ọmọbìnrin náà rékọjá ohun sísọ.
    Nígbà tí ó rí ọkùnrin yìí, ó rẹ́rìn-ín músẹ́, eyín ẹnu rẹ sì funfun tó bẹ́ẹ̀ tí ó fẹ́rẹ̀ lè sọ ọmọkùunrin di wèrè, nígbà tí ó sì wo ọkùnrin náà lójú ó ṣe bí obìnrin àfẹ́sọ́nà ti n tíjú ọkọ rẹ̀ tuntun. O dáhùn ó ni, ‘Èmi ni ọmọ aládé ìsàlẹ̀ ilẹ̀, ìkáwọ́ bàbá mi ni gbogbo wúrà, fàdákà, díámọ́ǹdì àti gbogbo òkúta olówó iyebíye inú ilẹ̀ ń bẹ. Ní ọdún kẹẹdọ́gbọ̀n tí wọ́n ti ṣe ìsẹ̀dálẹ̀ mi, ẹ̀ẹ́dẹ́gbẹ̀ta iwin ni wọ́n wí pé àwọn ń fẹ́ fẹ́ mi, ṣùgbọ́n mo kọ̀ fún wọn; ní ọdún kẹrìndínlọ́gbọ̀n, ẹ̀ẹ́dẹ́gbẹ̀rin ni wọn tún n fẹ́ fẹ́ mi, ṣùgbọ́n mo tún kọ̀ fún wọn. Nítorí bí ó tilẹ̀ jẹ́ pé ọmọ aládé àwọn ẹbọra ni mi, síbẹ̀, ọkàn wọn kò fà mí, n kò ní ìfẹ́ wọn. Ṣùgbọ́n, ìwọ, ọmọ ènìyàn, ni ó wà lẹ́mìí mi. Ó pẹ́ tí mo ti mọ̀ ọ̀ láì jẹ́ pé ìwọ mọ̀ mí, ó pẹ́ tí mo ti ri ọ láì jẹ́ pé ìwọ mọ̀ pé mo rí ọ. Ìwo àgbáǹréré rẹ kò ṣẹ́yìn mi, ẹní àràmàńdà ẹ̀gbọ́n rẹ, mo mọ̀ nípa rẹ̀, èso igi ìmúláradá àbúrò rẹ kò jẹ́ ìpamọ́ fún mi, ìyà ìfẹ́ tí ìwọ jẹ́, kò ṣókùnkùn lójú mi, ṣùgbọ́n ìwọ ni iye lórí ju ohun tí ìwọ ń lépa, ìwọ sàn ju ẹni tí ìbá fẹ́ Ẹwàdapọ̀ lọ.
    Báyìí ni ọmọbìnrin yìí sọ, ìgbà tí ọkùnrin náà dá a lóhùn pé òuun kò yẹ ní ẹni tí ìbá gbọ́ irú ọ̀rọ̀ yìí lẹ́nu ọlọ́lá bẹ́ẹ̀ ọmọbìnrin náà tún dáhùn ó ni:
    ‘A! Ìwọ ọkùnrin onírẹ̀lẹ̀, ìwà ìrẹ̀lẹ̀ lo mú ọ sọ irú èyí. Ìwọ jù mi lọ, ìwọ tóbi nínú àwọn ọmọ ènìyàn, ìwọ pọ̀ lọ́kùnrin. Jọ̀wọ́ jókòó tì mí, máa bá mi ṣiré, nítorí mo wà ní èmi nìkan, alábàáṣiré sì ń wù mi.’
    Wéré ọkùnrin yìí gbá, ó jókòó ti ọmọ aládé ìsàlẹ̀ ilẹ̀ kò sì sí nǹkan tí onítọ̀hún kò ṣe tan láti mú kí inú rẹ dùn. Bí iré bí iré wọ́n mọ ojú ara wọn, bí iré bí iré wọ́n ń jùmọ̀ sọ̀rọ̀ ìkọ̀kọ̀, bí iré bí iré wọ́n ń sọ̀rọ̀ ọkọ òun aya, láìfa ọ̀rọ̀ gùn lọ títí, wọ́n gbé ara wọn ni ìyàwó. Bẹ́ẹ̀ ni ọjọ́ ńlá ni ọjọ́ náà, ti ìgbéyàwó da ara òde ọ̀run pọ̀ mọ́ ara ayé, ẹbọra ń gún iyán, ẹbọra ń ro ọkà, ẹbọra ń ṣe alága, ẹbọra ń ṣe olórí ẹgbẹ́, àwọn ará òkè àti ti ìsàlẹ̀ n jùmọ̀ ṣe àríyá pọ̀, nǹkan ṣe ní òde ọ̀run.
    Ọkùnrin yìí gbé pẹ̀lú ìyàwó rẹ̀ fún odidi oṣù mẹ́fà kí ó tó rántí ilé. Nígbà tí ọkàn bàbá rẹ̀ sì fà á, ó tọrọ ààyè lọ́dọ̀ ìyàwó rẹ̀ láti lọ̀ bẹ ilé wò, òun náà sì gbà pé ó dára, ṣùgbọ́n ofin kan ni o fún ọkọ rẹ̀, ó wí fún un pé kò gbọdọ̀ sọ ibi tí òun wà fún ẹnikẹni, ṣùgbọ́n kí ó fi han bàbá rẹ̀ pé ọkàn òun balẹ̀ nibi tí òun wà, àti pé ayé òun ti dára.
    Ìgbà tí ọkùnrin náà máa jáde nínú ààfin ìsàlẹ̀ ilẹ̀, ó jáde bí ọba. Àwọn ẹlẹ́sin tí wọ́n jọ́ arẹwà ti wọ́n ṣe ẹsin wọn ni ọ̀sọ́, àti àwọn wúndíá tí wọ́n to ara wọn sínú mọ́tò ayọ́kẹ́lẹ́ pẹ̀ú ogunlọ́gọ̀ àwọn ẹ̀dá tí wọ́n wà lórí alupùpù tuntun, ni wọ́n to ara wọn jọ síwájú ọkùnrin náà bí òun ti ń bọ̀ nínú mọ́tò ayọ́kẹ́lẹ́ gbọ̀lọ̀kù kan bí àtàtà ọba.
    Nígbà tí ọkùnrin yìí yọ sí ìlú bàbá rẹ̀, ariwo ta, nígbà tí ó sì dé iwájú bàbá rẹ̀ tí ó dọ̀bálẹ̀, tí bàbá rẹ̀ náà sì mọ̀ pé òun ni, ó yọ̀ bí ẹni pé ọjọ náà ni wọ́n ṣẹ̀ṣẹ̀ fi jọba.
    Bàbá yìí ṣe ìtọ́jú ọmọ rẹ̀ púpọ̀, bàbá àti ìyá a maa pa àṣíírí ọmọ wọn mọ́, ìgbà tí bàbá sì ti béèrè ibi ti ọmọ náà wà tí onítọ̀hún sì ti wí pé òun kò le sọ àti pé àlàáffíà ni òun wà ni bàbá náà kò ti ṣe aápọn àti wádìí eléyìí mọ́, nítorí rírí tí ó tilẹ̀ rí ọmọ rẹ ti ta ohun gbogbo yọ.
    Ọkùnrin yìí bá bàbá rẹ ṣíré títí ilẹ̀ ọjọ́ náà fi ṣu, ìgbà ti ilẹ̀ ọjọ́ kejì sì mọ́ ó padà lọ sí ọ̀dọ̀ ìyàwó rẹ̀ ní ìsàlẹ̀ ilẹ̀.
    Àti ọjọ́ yìí ni ọmọ náà ti máa ń wa kí bàbá rẹ̀ ti o n ṣe bí ọba tí inú bàbá rẹ̀ sì ń dùn, ṣùgbọ́n ibi ti o tì ń wá ṣókùnkùn lójú ẹnikẹ́ni.
    Nígbà tí o ṣe, ọmọ araye bọ́ sí aarin ọmọ àti bàbá yìí, ọkùnrin kúkúrú bìlísì kan lọ sí ọdọ bàbá ó sọ̀rọ̀ báyìí fún un o ni:
    Kábíyèsí, kí ọlọ́run bùn yín lẹ́mìí, é ó pẹ́ láyé fún wa. Apá ọ̀tá ko ní ka yín, ọmọ aráyé kò ní lè fi yín ṣe nǹkan, àwọn ẹyẹ kìí ṣàìri ounjẹ òòjọ́ jẹ, ẹ kò ní ṣàì rí oúnjẹ jẹ laelae, ẹjá kìí tan nínú omi, ọmọ kò ní tan nínú ilé yín láéláé. Kábíyèsí, ayé ṣòro, ẹ̀yin àgbàlagbà sì ti wí pé ilé ni a ti ń ko ẹ̀sọ́ ròde, ilé ni ikú wa, orúkọ ẹran àjàyí, ayanmopin ẹran olugbode, ará òde kò mọ ni gẹgẹ bí ẹrú, ara ilé níí tọ́ka sí ni. Ọmọ yín yìí, ọmọ ńlá ni. Láìsí àní àní, ọmọ náà gbójú lé nǹkan. Àwọn ọmọ ìwòyì kò dára o, ẹ má ṣe fi ara sílẹ̀, nítorí bí mo ti ń wòye yìí, bí ẹ kò bá sọ̀ra, ọjọ́ ń bọ̀ tí ọmọ náà yóò kó àwọn ọmọ ogun wá, ti wọn yóò ba a yín jà, ti wọn yóò le e yín kúrrò lórí ìtẹ́. Kí Ọlọ́run bùn yín lẹ́mìí Kábíyèsí.
    Ẹ̀yin ọ̀rẹ́ mi, òjò òwúrọ̀ ni ń bí olówó nínú, olówó a gẹlẹtẹ, ìwọ̀fà a sì gẹlẹtẹ, irú ọ̀rọ̀ yìí kò le ṣàì fa ìbànújẹ́ wa,  inú sì bẹ̀rẹ̀ sí bí bàbá yìí bí ó bá ti rí ọmọ rẹ̀. Èrò rẹ̀ ti yípadà, nítorí bí ó ti wù kí bàbá fẹ́ràn ọmọ rẹ̀ tó, kò sí ẹni tí o lè fẹ́ kí ọmọ òun pa òun. Bàbá yìí bẹ̀rẹ̀ síí wá ọ̀nà àti mú ọmọ rẹ̀.
    Ó pe ọmọ rẹ̀, ó wí fún un kí o lọ̀ bá òun wá nǹkan tí ó ṣòro. Ó wa àwọn ènìyàn burúkú ti wọ́n wádìí tí wọ́n sì ti mọ ibi tí ọmọ rẹ̀ ń gbé. Àsẹ̀yìnwá Àsẹ̀yìnbọ̀ o jẹ́wọ́ fún ọmọ rẹ̀ pé òun ti wádìí òun sì ti mọ ìdí rẹ̀, òun ti mọ ẹbọra tí o jókòó tì, ó sì rán an kí ó lọ bèèrè lọ́wọ́ ẹbọra ìyàwó rẹ̀, kí óo bá òun wá aṣọ títóbi kan tí ó jẹ́ pé bí ènìyàn bá ká aṣọ yìí tán tí dìí mọ àtẹ́lẹwọ́ kan ẹnikẹ́ni kò ní í rí ohun tí olúwarẹ̀ dì mọ́ ọwọ́, ṣùgbọ́n bí ènìyàn bá nà án tán, yóò bo gbogbo ìlú.
    Pẹ̀lú ìbànújẹ́ ni ọmọ náà fi kúrò lọ́dọ̀ bàbá rẹ̀ tí ó lọ sí ààfin isalẹ ilẹ̀, nítorí nní ọjọ́ tí ẹnikẹta bá ti bọ́ sí ààrin olùfẹ́ méjì, ayọ̀ a ki iré mọ́lẹ̀ a sáré bí ẹranko tí ó gbúròó ajá ọdẹ, ìbànújẹ́ a gbé àga Òyìnbó, á fẹ̀yìntì dípò ayọ̀, ayé a yí, nǹkan a di rúdurúdu. Nígbà tí ọkùnrin yìí yọ sí ìyàwó rẹ̀, ó fa ojú ro, ṣùgbọ́n nígbà tí onítọ̀hún bèèrè ìdí ọ̀rọ̀ tí ó sọ fún un, ṣe ni ìyàwó rẹ̀ bú sí ẹ̀rín, tí ó wí pé èyí ni kò tó nǹkan, ó dáhùn ó ní, ‘Aṣọ tí bàbá rẹ bèèrè wà ní ìsàlẹ̀ àpótí mi, àwọn èenìyàn ti bọ́ sí ààrin rẹ àti bàbá rẹ, ṣùgbọ́n eléyìí nì kò tó nǹkan ohunkóhun tí ó bá dé sí ọdé sí mi ti àwọn onítọ̀hún ló ṣoro.’
    Ní ọjọ́ kejì ni ọkùnrin yìí mu aṣọ náà lọ. Ṣùgbọ́n bàbá rẹ̀ tán wí fún un pé kí ó lọ bá òun wá ewé igi kan ti ń bẹ ní orísun omi òkun. Bí ènìyàn bá já ewé igi yìí kìí bàjẹ́ láéláé, yóò máa dúdú ni, ojoojumọ ti olúwarẹ̀ bá sì tí lọ sí ibi tí ó fi ewé náà sí, owó góòlò ńlá kan ni yóò máa bá lábẹ́ rẹ̀. Pẹ̀lú ìbínú ni ọmọ yìí fi jáde níwájú bàbá rẹ̀. Ìgbà tí o sì dé ọ̀dọ̀ ìyàwó rẹ̀, ìyàwó bu omi sùúrù fún un mu ó wí fún un kí ó máṣe bínú níwájú bàbá rẹ̀ mọ́. Kí Ọlọ́run fún ni ní ìyàwó àlàáfíà. Wéréwéré ló bá a wá ewé igi ti bàbá rẹ̀ béèrè yìí.
    Nígbà tí ọkùnrin náà tún mu ewé yìí dé ọ̀dọ̀ baba rẹ̀ kò dákẹ́ ó tín bèèrè ohun mìíràn, o ní, ‘mo dúpẹ́ lọ́wọ́ rẹ, ọmọ mi. Kí ní kan péré ló wá kù tí mo fẹ kí o ṣe fún mi. Mo fẹ́ kí o lọ pe iwin kan kí ó wá fi ojú kàn mi, mo ti ń gbúròó iwin náà ti pẹ, kò ga ju ẹsẹ̀ bàtà méjì lọ, irungbọ̀n rẹ̀ gùn tó ọgbọ̀n ẹsẹ̀, o sì gbe irin kan lé èjìká tí ó wúwo tó àpò èkùrọ́ mẹ́jọ tí ó kún dé ẹnu. Yára tètè lọ kí o pè é kí o wá rí mi, ọọku o, ọmọ mi.
    Ọkùnrin yìí rọra díde kò fọhùn, nítorí ọ̀rọ̀ ti pa èsì jẹ. Ó bẹrẹ sí í pòṣé títí ó fi dé ọ̀dọ̀ ìyàwó rẹ̀. Nígbà tí ìyàwó yìí sì gbọ́ ìbéèrè náà ó bú sẹ́rìn-ín ó ni, ‘A! Ẹ̀gbọ́n mi ni wọ́n ń sọ̀rọ̀ rẹ̀ yìí. Ìwà ìṣẹ̀dá ẹ̀gbọ́n náà yàtọ̀ ṣá, bí bàbá rẹ kò bá sọ́ra yóò pa a, nítorí ọ̀gbọ́n mi náà ba nì lẹ́rù lọ́pọ̀lọpọ̀, bẹ́ẹ̀ ni kì í fẹ́ kí ẹnikẹ́ni bẹ̀rù òun, ẹni tí ó bá bẹ̀rù rẹ̀ a na irin mọ ọ lórí, á pa á dànù wéréwéré.’
    Lọ́gán, obinrin yìí kígbe ǹlá pe ọ̀gbọ́n rẹ̀ náà láti ọ̀nà jíjìn réré, pnítọ̀hún náà sì dáhùn bí ìgbà tí jàgídíjàgan obìnrin bá da orogún rẹ̀ ní ohùn líle. Ìgbà tí iwin náà ń bọ̀ gbogbo ìsàlẹ̀ ilẹ̀ bẹ̀rẹ̀ sii lù kìkì bí ẹwìrì àggbẹ̀dẹ, gbogbo agbegbe ń pariwo bí ìgbà tí omi ńlá bá ń sọ̀kalẹ̀ lórí àpáta, ogunlọ́gọ̀ àwọn iwin ti wọn ti ń ṣe ìránṣẹ́ fún tọkọtaya yìí ni wọ́n dákẹ́ pátápátá tí wọ́n sá lọ bámúbámú, ẹ̀rù ba ènìyàn, ẹ̀rù ba ẹbọra.
    Nígbà tí ó yọ, , àbúrò rẹ̀ bẹ̀rẹ̀ síi kíi, ẹ máa wolẹ̀, ẹ máa rọra, ẹ máa wọlẹ̀, ẹ máa rọra, a bu ọla fún yín, a ba búrúbúrú, ẹ máa wolẹ̀ ẹ̀gbọ́n mi, ẹ máa rọra, ẹ máa rọra, ọmọ onílẹ̀ tẹ̀ ẹ́ jẹ́jẹ́, àjèjì tẹ̀ ẹ́ gìrìgìrì, ẹ̀yin lẹ ni mi, ẹ̀yin lẹ ni lẹ̀.’
    Báyìí ni obìnrin náà bẹ̀rẹ̀ si i kí ẹ̀gbọ́n rẹ̀ tí ojú rẹ̀ pupa bí òòrùn alẹ́, ìgbà tí o sì ti béèrè ìdí rẹ̀ ti àbúrò fi pè è tí àbúrò rẹ̀ ti sọ fún un, ni o ti wí fún ọkùnrin náà kí ó bọ́ síwájú tí òun náà tẹw lé e, pẹ̀lú irungbọ̀n rẹ̀ ti ń wọ́ ilẹ̀ gurugurum, wọ́n múra, ó di ọ̀dọ̀ ọba ti o ń fẹ́ ri i. Bí iwin àti ènìyàn yìí ti ń bọ̀ ni gbogbo ẹni ti o rí wọn ń bẹ́ lu igbó, ìgbà tí wọ́n sì dé ààrin ìlú, wọ́n kọ orí sí ààfin.
    Bí wọ́n ti wọ ibi tí ọba yìí jókòó sí, wọ́n bá àwọn ìjòyè rẹ̀, ọba sì bẹ̀rẹ̀ síó gbọ̀n bí ẹni tí òtútù ń pa, gbogbo ẹ̀wù rẹ̀ ń fẹ́ lẹ́lẹ́ bí ìgbà tí ẹ̀fúùfù ń fẹ́ igi oko. Ìgbà tí iwin yìí sọ̀rọ̀ síi kò le dáhùn, inú bí iwin nítorí èyí, ó na irin mọ́ ọ lórí, orí fọ, ìmùdùnmúdùn hàn gbangba, ikú dé. Iwin tún wo àwọn ìjòyè, ó dá sèríà fún gbogbo wọn, ó pa wọ̀n, ó pe gbogbo ìlú jọ, bí wọ́n fẹ́ bí wọ́n kọ̀, wọ́n dé, o tún múra ó fi ọkùnrin tí ó jẹ́ ọkọ àbúrò rẹ̀ jọba, o lọ sí ìsàlẹ̀ ilẹ̀ ó pe àbúrò rẹ̀, wéré eléyìí nì di ayaba. Báyìí ni ìtàn náà párí – eléyìí ni ìtàn kẹta tí a gbọ́ nínú ilé Òpìtánparapọ̀.
    Nígbà tí a wòye pé ilẹ̀ ń ṣu lọ èmi àti ìyàwó mi díde, a múra ó di ibi tí à ń gbé, ọjọ́ kejì ni a sì kúrò ní ìlú yìí.
















ÌLÚ ÌTÀNJẸ-ÈNÌYÀǸ
Ọ̀
pọ̀lọpọ̀ nǹkan ni a fi ojú rí nígbà tí a kúrò ní ìlú yìí tán ṣùgbọ́n kò sí ààyè nísisí yìí láti sọ gbogbo wọn. Síbẹ̀síbẹ̀ náà, n kò gbọdọ ṣáì sọ nǹkan tí ó sẹlẹ̀ sí mi ní ìlú tí à ń pè ní Ìtànjẹ-ènìyàn.
    Kò sí ẹni tí ó wà ní òde ayé yìí tí kò ní àgbélèbú tirẹ̀. Àgbélèbú kìí sii tilẹ̀ fi ibì kan rere sílẹ̀ ni igbá kejì mi, Ayédèrúẹ̀dá. Mo rò pé ẹ o ranti irú ọ̀rọ̀ burúkú tí ó sọ níwájú Òmùgọ́diméjì ọba ìlú àwọnn Èdìdàrẹ́ ẹ ó sàkíyèsí pé ọ̀rọ̀ rẹ̀ kò ju àti fi wa ojú Òmùgọ́diméjì mọ́ra lọ. Ayédèrú-ẹ̀dá jẹ́ ẹnikan tí a lè wí pé ó ti kọ́ ilé fún rìkíṣí ni agbárí, tí ó ti fún àgàbàgebè ní iyààrá, tí òun àti wọ̀bíà jọ ń fi ọwọ́ kọ́ ọwọ́ rìn kiri. Ó mọ ọ̀nà rìkíṣí lọ́pọ̀pọpọ̀, o sì mọ̀ ọ́ tó bẹ́ẹ̀ tí ó jẹ́ pé bí o ń pa ènìyàn lọ báyìí olúwarẹ̀ yóò máa wí pé kò sí ọ̀rẹ́ òun tí ó to o.
    Ní ìgbà ìyàwó mi, òun àti àbúrò ìyàwó mi ti bbẹ̀rẹ̀ si i ṣe ọ̀rẹ́ pẹ̀lú ara wọn, ọ̀rẹ́ wọn yìí kò kúkú hàn sí wa jù bẹ́ẹ̀ lọ, ṣùgbọ́n wọ́n ti ń pàdé ara wọn ni ìkọ̀kọ̀ lẹ́ẹ́kọ̀ọ̀kan kí ó tó di nǹkan bí osù méjì lẹ́yìn tí mo gbéyàwó. Àbúrò ìyàwó mi yìí bá wa kúrò ní odò Ìrántí, nítorí ó fẹ́ràn ìyàwó mi púpọ̀. Eléyìí mú kí òun àti Ayédèrú-ẹ̀dà máa rí àyé bá ìfẹ́ ara wọn lọ. Kò pé nígbà tí ìgbéyàwó mi parí tí a rí ọwọ́ òsì Ayédèrú-ẹ̀dá tí ó rọ, ọwọ́ ọ̀tún lo fi ń gbé ìbọn láti ìgbà náà lọ a kò sì mọ ìdí, rẹ̀ tí ọwọ́ náà fi rọ.
    Nígbà tí a dé ìlú Itanjẹ-ènìyàn yìí, ayédèrú-ẹ̀dá pè mi sí [[ikọ̀kọ̀ lọ́jọ́ kan, ó wí fún mi pé ki ń máṣe gbẹ́kẹ̀lé ìyàwó mi, nítorí alaalẹ́ ni ìyàwó mi àti ọkùnrin kan ń pàdé ara wọn tí wọn sì ń fi ẹnu ko ara wọn lẹ́nu tí wọ́n ń lọ́ mọ ara wọn gídí gbágbá. Ó wí fún mi pẹ̀lú pé bí n kò bá gbàgbọ́ òun ṣet;an láti lọ mu mi rí ìyàwọ mi nibi tí òun àti ọkùnrin ọlọ́kùnrin ti ń lo ìfẹ́ pẹ̀lú ara wọn.
    Eléyìí yà mi lẹ́nu lọ́pọ̀lọpọ̀, mo sì wí fún un pé kí o jọ̀wọ́ má ṣàì mú mi lọ. Àṣé Ayédèrú-ẹ̀dá ti wí fún àbúrò ìyàwó mi pé kí ó ró aṣọ ìyàwó mi, kí o wwé gèlè rẹ̀, kí o sì mú ìbòrùn rẹ̀ lálẹ́ ọjọ́ tí à ń wí yìí kí o wá pàdé òun, nítorí òun tilẹ̀ fẹ́ wò bí olùfẹ́ òun ti dára tó nínú aṣọ ẹ̀gbọ́n rẹ̀! Ìgbà tí ilẹ̀ ṣu, tí ayédèrú-ẹ̀d[‘a sọ fún mi pé kí a jọ lọ, ó mú dé ibi kan báyìí, o fi mi síbẹ̀, o ní òun ń padà lọ sí ibi tí òun ń gbé ní ìlú náà, ki ń máa wòran, n o fi ojú mi rí ìyàwó mi àti ọ̀rẹ́ rẹ̀ ọkùnrin. Ó bá lọ.
    Àṣé bí ó ti lọ tán, ṣe lo lọ yí aṣọ padà. Ìgbà tí ó sì ṣe ni mo rí àbúrò ìyàwó mi ti o ń bọ̀ nínú aṣọ ìyàwó mi. Mo ṣe bi ìyàwó mi ni. Ìgbà tí ó sì dé ibi kọ̀rọ̀ kan báyìí tí ó dúró, ṣe ni mo rí Ayédèrú-ẹ̀dá tí í dé, ó ti yí aṣọ padà, kò sì jọ oun mọ́ rárá, ni òun àti àbúrò ìyàwó mi bá bẹ̀rẹ̀ síí lọ́ mọ́ ara wọn wọn n fi ẹnu ko ara wọn lẹ́nu.
    Ara mi gbóná já gbàà, mo múra mo lọ sí ilé mo lọ pọ́n àdá mi sílẹ̀ pé ìgbà tí ó bá dé n o pa á ni.
    Nǹkan náà sì wá ṣe é tó bẹ́ẹ̀, ìgbà tí mo dé ilé, ìyàwó mi lọ sí òde.
    Ó pẹ́ kí ó tó ti òde náà dé, mo jókòó lórí àga kan ìgbà tí mo jókòó títí tí kò dé, mo sùn lọ. Ìgbà tí mo tají ààrin ọ̀gànjọ́ ni, ìyàwó mi ti wọ ìyààrá rẹ̀, ó sí ìlẹ̀kùn sílẹ̀.
    Èmi náà mú àdá, ó di ọ̀nà ìyààrá rẹ̀. Bí mo ti n lọ ti mo fẹ́ wọlé, se ni mo rí ti ògiri ẹnu ọ̀nà ní apá ọ̀tún àti apá òsì súnmọ̀ ara wọn, tí wọ́n pade sinsin tí kò sì sí ojú ọ̀nà mọ́, mo bá padà, mo lọ dúró. Bí mo ti dé ibi ti mo kọ́ dúró mo tún rí i pé ògiri yìí bìlà sẹ́yìn, ìlẹ̀kùn ìyààrá ìyàwó mi tú sí, mo múra ó di ibẹ̀ pẹ̀lú àdá mi. Ṣùgbọ́n bí mo tún ti fẹ́ wọlé ogiri padà, n kò rí ojú ọ̀nà mọ́, mo tún lọ. Ìgbà tí ó di ẹ̀ẹ̀kẹta tí ogiri bílà sẹ́yìn tí mo rí ojú ọ̀nà tí mo lọ pẹ̀lú àdá mi, mo gbé ẹsẹ̀mi kan, ó rọra fún díẹ̀, kò fún un pupọ̀, ṣùgbọ́n n kò lè fa ẹsẹ náà yọ mọ́.
    Ìyàwó mi ti fi hàn mi pée iwin ni òun. Ẹsẹ mi ti bọ́ sí pàkúté, ń kò lè fà á yọ, n kò sí le ké nítorí ojú ń ti mi.
    Ibi yìí ni mo wà títí ilẹ̀ fi mọ́. Ìgbà tí ilẹ̀ sì mọ́, ìyàwó mi kò ba ibi ojú ọ̀nà ibẹ̀ jáde, ibòmíràn ló bá jáde, ko sì tilẹ̀ rìn wá apá ibi tí mo wà rárá, ó lọ, o ń wá oùnjẹ.
Ìgbá tí ó wá oúhnjẹ tán, ó ké sí mi, bí o sì ti Ké bẹ́ẹ̀ ṣe ni mo rí ti ogiri bìlà sẹ́yìn tí mo fa ẹsẹ̀ mi yọ. Mo múra, mo ń lọ ọ̀dọ̀ rẹ̀. Bí mo ti yọ sii, ti mo ní ki n gbé àdá sókè, àdá wúwo o ju àkúta lọ, n kò sí lè gbé ọwọ́ sókè rárá.
    Ìyàwó mi bú sẹ́rìn-ín, ó na ọwọ́ o ní ki n mú àdá náà fún òun, mo mú u fún un. Lẹ́yìn èyí, o ní ki ń jẹun, mo ni kò jẹ, o fi dandan lé e, ìgbà ttí ó pẹ́ sá, mo bu òkèlè díẹ̀.
    Lẹ́yìn èyí ni mo ri i, tí ó dìde tí ó pa ilẹ̀ mọ́ tí ó di gbogbo ẹrù rẹ̀. Ìgbà tí o dì í tán, ó pè mi, lẹ́yìn náà ó pe àbúrò rẹ̀, ó bi i léèrè lójú mi ibi tí onítọ̀hún lọ ní alẹ́ ìgbà tí èmi ṣebi mo rí òun, onítọ̀hún sí ssọ ibẹ̀ fún un lójú mi. Ó béèrè aṣọ gbogbo tí o mu lọ, onítọ̀hún dáhùn, o ní aṣọ ìyàwó mi ni. Ó béèrè bí ẹnìkan wá bá a lẹ́hùn-ún, ó dáhùn, o ní ọ̀rẹ́ òun ọkùnrin wá báa òun, kò dárúkọ ọ̀rẹ́ rẹ̀ náà.
    Lẹ́yìn èyí, ìyàwó mi kọjú sí mi ó ni, ‘ṣe o gbọ́ bí ó ti sọ? Gbogbo nǹkan tí o rí lánà-án wà lọ́wọ́ mi, ẹni tí o rò pé èmi ni kìí ṣe èmi o.’
    Ìgbà tí o wí báyìí tan, ó kọjù sí ẹru rẹ̀ tí o dì sílẹ̀, ó ni, Ẹ máa kó èyí lọ sílé mo ń bọ̀.’ Bí ó ti wí báyìí ni n kò rí ẹrù náà mọ́ bẹ́ẹ̀ ni n kò rí ẹni tí o sọ̀rọ̀ sí.
    Lẹ́yìn èyí ó kọjú sí mi ó ni, Háà! Ìrìnkèrindò, bí mo ti ṣe tó, síbẹ̀ o kò gbẹ́kẹ̀lé mi! Èmi! Èmi náà! Ìrìnkèrindò, o tún di ẹni ti ń fẹ́ pa mi! Kí o pa mi, ki ń kú, Ìrìnkèrindò! O gbàgbé gbogbo bí mo ti jẹ́ fún ọ, bí mo ti máa ń kẹ́ ọ, tí mo máa ń gẹ̀ ọ, ti mo máa ń sá sókè sódò nítorí rẹ, gbogbo ìtọ́jú rẹ, ti mo ṣe nígbà ìyàwó o kò rántí mọ́, ìnáwó àwọn òbí mi, kò já mọ nǹkan kan fún ọ! Ha! Ìrìnkerindò! Ha! Ìrìnkèrindò! Mo dúpẹ́ o, mo dúpẹ́ o, mo dúpẹ̀ o, o ṣe é o, o ṣe é púpọ̀, mò ń lọ, o dìgbà, o dìgbà, o dìgbà abbl.
    Bí ìyàwó mi ti ń wí pé ‘o dìgbà’ ni ẹsẹ̀ rẹ̀ n wọ ilẹ̀ lọ; ddíẹ̀ díẹ̀ lo ń wọ ilẹ̀ lọ, ara mi gbọ́n, mo sì bẹ̀rẹ̀ sii bẹ̀ ẹ́ kí ó jọ̀wọ́ dáríjì mí, ṣùgbọ́n kò gbọ́, ọ̀ràn náà ti dùn ún jù.
    Nígbà tí mo rí Ayédèrú-ẹ̀dá ti mo bẹ̀rẹ̀ ìjà, o ní òun kò mọ̀ pé àbúrò ìyàwó mi ló  wọ aṣọ ìyàwó mi, ibi ti òun jókòó sí lọ́jọ́ tí òun ti kọ́ ri wọn ni òun ní ki n jókòó sí, òun kò sì rò pé o yẹ́ kí òun rí ẹni ti òun rò pé ìyàwó mi ni kí ẹlòmìi’ràn máa lò ó bí òun ti rí wọn láì jẹ́ pé òun sọ fún mi, òun kò mọ̀ pé bẹ́ẹ̀ ni àbúrò ìyàwó mi ṣe máa ń lọ pàdé ọkùnrín ọlọ́kùnrin kiri. Ìgbà ti o sì jẹ́ pé àti ìyàwó mi àti àbúrò rẹ̀ ko sí ẹni ti ó dárukọ Ayédèrú-ẹ̀dá nígbà tí wọn ń sọ̀rọ̀, n kò lè sọ pàtó pé irọ́ ni ayédèrù-ẹ̀dá pa. Ṣùgbọ́n nnkan tí o tún sẹlẹ lẹ́yìn èyí mú kí emi àti oun da ẹ̀yìn kọ ẹ̀yìn gan-an. Mo deedee ń lọ ni ẹni náà yìnbọn sí ojú ọ̀nà tí à ń bá lọ, díẹ̀ báyìí lo kù kí ìbọn náà bà mi, o sì dá ẹnikẹ́ni lójú pé ẹni tí ó yìnbọn náà fẹ́ pa ọ̀kan nínú wa ni, mo tilẹ̀ ṣebí àwọn ọ̀tá kan ni wọ́n ba sínú igbó tí wọ́n ń fẹ́ bá ni jagun ni, mo bá da ojú ìbọn kọ ibi tí ìbọn tí dún, ìgbà tí a sì lọ wo ibi tí mo yìnbọn sí, Ojúayédùn, ènìyàn ayédèrú-ẹ̀dá ni a bá, tí ìbọn ti bà tí ó ti kú pátápátá. Wéré ni Ayédèrú-ẹ̀dá kígbe pe gbogbo àwọn ènìyàn wa ti ń lọ kí wọ́n dúró, mo ti yìnbọn pa ènìyàn. Àwọn ọdẹ ṣe ìpàdé lé orí ọ̀ràn náà, ìgbà tí ó sì jẹ́ pé Ayédèrú-ẹ̀dá ni igbákejì mi, òun ni wọ́n yàn kí ó ṣe alága. Ìgbà tí o sì máa dá ẹjọ́, o ni nǹkan tí òun rò pé ó yẹ kí wọ́n ṣe ni pé kí wọ́n yìnbọn lu èmi náà. Ṣùgbọ́n gbogbo àwọn ọmọ ọdẹ kò gbà. Wọ́n ni ikú tí o yẹ ki ó pa Ojúayédùn ni ó pa a, Ojúayédùn tí ó jẹ́ pé òun lo le kí ènìyàn ju ẹnìkan lọ, tí ó ń dọ̀bálẹ̀ fún àti ọmọdé àti àgbà nínú àwọn tí kò sì sí nǹkan ti kìí fẹ́ ṣe láti fi wa ojú ènìyàn mọ́ra ko yẹ kí o hu irú ìwà tí o hù, ikú tí o yẹ Ojúayédùn ni Ojúayédùn kú. Gbogbo àwọn ọdẹ sì sọ̀ lójú gbangba báyìí pé èmi nikan ni àwọn lè gbẹ́kẹ̀lé gẹ́gẹ́ bí olórí àwọn.
    Báyìí ni mo yọ nínú ẹjọ́ náà, kò sì pẹ lẹ́yìn èyí tí a dé odó ẹjẹ̀. A ti kọja odó náà lẹ́ẹ̀kan, ni kété tí a kúrò ní ìlú àwọn Èdàdàrẹ̀ tí ó jẹ́ pé ọkọ̀ kékeré kan ni wọ́n fi tu gbogbo wa gòkè, ṣùgbọ́n ti ẹ̀ẹ̀kejì yìí, àfi bí ẹni pé kìí ṣe odò náà ni mọ́. Bí a ti ń súnmọ́ o ni a rí ti gbogbo igbó púpa yòò, tyi ibi gbogbo lápá ọ̀tún àti lápá òsì pa lọ́lọ́, àti ewé àti ẹeka igi àti ìtànná àti eso wọn gbogbo ló pupa ko sí ẹ̀dá alààyè kan ṣoṣo, ẹyẹ kò ké, ọ̀kẹ́rẹ́ kò gun igi, labalábá kò tilẹ̀ fò kọjá, bẹ́ẹ̀ a kò gbúròó esinsin.
    Nígbà tí o ṣe, a ri ẹnu ọ̀nà kan báyìí níwájú wa, wọn ri òpó irrin lápá ọ̀tún àti lápá òsì, wọ́n sí ṣe ìlẹ̀kùn sii, lóri òpó irin méjì yìí lókè ni wọ́n gbe igi gbi gbòòrò tí ó rí pẹlẹbẹ báyìí kà, lára igi yìí ni wọ́n sì kọ àkọlé yìí sí:
JỌ̀WỌ́ JẸ́WỌ́ Ẹ̀SẸ̀ RẸ KÍ O TÓ KỌJÁ ODÒ Ẹ̀JẸ̀, ẸNI TÍ KÒ JẸ́WỌ́ Ẹ̀SẸ̀ RẸ̀ KÍ Ó TÓ KỌJÁ ODÒ Ẹ̀JẸ̀ A KÀN JÀǸBÁ, JỌ̀WỌ́ JẸ́WỌ́ Ẹ̀SẸ̀ RẸ KÍ O TÓ KỌJÁ ODÒ Ẹ̀JẸ̀. BÍ O BÁ JALÈ RÍ, JỌ̀WỌ́ JẸ́WỌ́ Ẹ̀ṢẸ̀; BÍ O BÁ PÀNÌYÀN JỌ̀WỌ́ JẸ́WỌ́ Ẹ̀ṢẸ̀; BÍ O SOJÚKÒKÒRÒ, JỌ̀WỌ́ JẸ́WỌ́ Ẹ̀ṢẸ̀; BÍ O FẸ́ OBÌNRIN OLÓBÌNRIN, JỌ̀WỌ́ JẸ́WỌ́ Ẹ̀ṢẸ̀, ẸNI TÍ KÒ JẸ́WỌ́ Ẹ̀SẸ̀ RẸ̀ KÍ Ó TÓ KỌJÁ ODÒ Ẹ̀JẸ̀ Á KÀNJÀNGBỌ̀N, JỌ̀WỌ́ JẸ́WỌ́ Ẹ̀ṢẸ̀ RẸ KÍ O TÓ KỌjÁ ODÒ Ẹ̀JẸ̀.
    Bí a ti dé ibi ìlẹ̀kùn yìí ni ìlẹ̀kùn sí fúnrarẹ̀ tí gbogbo wa sì wọlé. Ìgbà tí gbogbo wa wọlé tán, ìlẹ̀kùn padé, bí a sì ti wo ẹ̀yìn ni a rí ẹnìkan tí o gbé àáké ssókè tí o n tẹ̀lé wa.
    Ìgbà tí o kù díẹ̀ gan-an kí a dé odò ẹ̀jẹ̀ tí à ń wo irin tẹ́ẹ́rẹ́ kan ṣoṣo tí ó dúró bí afá sí orí odó náà ni a tún rí ẹnìkan níwájú tí ó gbé àáké lọ́wọ́ ti o ń dúró de ni. O wá jẹ́ pé níwá lẹ́yín ni a rí àwọn tí wọ́n gbé àáké yìí.
    Ìgbà tí a dé ọ̀dọ̀ èyí iwájú, tí o rí èmi ti mo wá ní iwájú pátápátá ó dáhùn, ó ni, ‘Jẹ́wọ́ ẹ̀sẹ̀ rẹ́ ki n má ba pa ọ. Bí o ti wí báyìí ṣe ni mo déédéé rí ètè mi tí o ń sọ̀rọ̀ láìjẹ́ pé mo rán an, tí o sì sọ gbogbo ẹ̀sẹ̀ tí mo ti sẹ̀ láti ọjọ́ tí mo ti dé inú ayé, ọjọ́ tí mo bu ẹnìkan, lọ́jọ́ tí mo sẹ èpò, lọ́jọ́ ti mo bínú, lọ́jọ́ ti mo purọ́, gbogbo rẹ̀ ni ètè mi ń sọ, ìgbà tí o sì dákẹ́ ọ̀rọ̀ i sọ, ẹni tí o gbé àáké yìí ní ki ń bọ́ sí èyìn òun.
    Lẹ́yìn náà, okan Ayédèrú-ẹ̀dá, ìgbà ti ètè Ayédèrú-ẹ̀dà bbẹ̀rẹ̀ ọ̀rọ̀, kò sí ẹni tí àyà rẹ̀ kò já nínú wa. Ó ni, ‘láti kékeré ni ìyá mi ti maa ń rán mi lọ gbọ́ ọ̀rọ̀ ọlọ́rọ̀ ki n bà le wá máa ṣe ofófó fún òun. Èmi ni ìyá mi rán lọ da májèlé sínú ọbe orogun rẹ̀ tí orogun fi kú, èmi ni ìyá mi fi obí oogun rán sí àbúrò rẹ̀ tí àbúrò rẹ̀ fi jáde láyé, èmi ni mo dá ìja sílẹ̀ láàrin àwọn ìjòyè ìlú wa tí gbogbo wọn fi da ẹ̀yìn kọ ara wọn. Èmi náà ni mo pa ìyá mi ki n ba jogún owo rẹ̀, ìbọn ni mo yin sí bàbá mi ti mo pa á.
    Ìgbà tí ọ̀rọ̀ òkè Ìrònú kanlẹ̀, mo ná owó fún Ìrìnkèrindò àti àwọn tí ó bá a wá sí ìlú wa kí ó ba à lè fún mi ni ipò ńlá. Ṣùgbọ́n ipó tí ó fún mi kko tíì tẹ́ mi lọ́rùn, ipó tirẹ̀ gan-an ló wù mi. Ẹ̀ẹ̀meje ni mo pinnu àti pa Ìrìnkèrindò tí ko ṣe é ṣe. Mo fi oogun sínu omi fun un lẹ́ẹ̀mejì, ko mu ú, mo fi májèlé sínú ẹmu, kò mu ẹmu náà. Mo fi ènìyàn sọ ọ kí wọ́n yìnbọn lù ú lẹ́ẹ̀mẹta, wọ́n yìn ín, ṣùgbọ́n kò bá a, nígbẹ̀yìn, òun pàápàá pa Ojúayédùn ti mo tún ni kí ó ba mi yìnbọn ní ẹ̀ẹ̀kẹrin. Èmi ni mo wí fún un pé ìyàwó rẹ̀ ń bá ẹlòmíràn jáde ní alaalẹ̀, èmi náà tí mo fi i si ibi kan kí ó máa wo ìyàwó rẹ̀ bí o ti ń ṣe pẹ̀lú ọkùnrin mìíràn ni mo ni kí àbúrò ìyàwó rẹ̀ wọ aṣọ ìyàwó rẹ̀, bẹ́ẹ̀ ni emi ni mo yí aṣọ pada tí mo lọ bá àbúrò yìí. Ìyàwó Ìrìnkèrindò wọ̀ mi lójú púpọ̀, ojoojúmọ ni mo sì ń fẹ́ kí Ìrìnkèrìndò kú kí ìyàwó rẹ̀ di tèmi. Ìgbà kan mo ń fẹ́ fi ọwọ́ gbá ìyàwó rẹ̀ ní ìdí, bí mo sì ti ní ki ń ṣe bẹ́ẹ̀, ṣe ni ọwọ́ mi rọ, àti ọjọ́ náà ni ọwọ mi ti dí rírọ di òní abbl.
    Ìgbà tí ètè Ayédèrúẹ̀dá dákẹ́ ọ̀rọ̀ i sọ, ojú tìí púpọ̀, nǹkan tí ó burú níbẹ̀ ni pé ẹnikẹ́ni kò lágbára lórí ètè rẹ̀, ètè ń tìkararẹ̀ sọ̀rọ̀ ni, ìbá ṣe pé ènìyàn lè kìlọ̀ díẹ̀ fún ètè ni, ayédèrú-ẹ̀dá ìbá ti kilọ́ fún tirẹ̀. Ẹnú ya àwọn ọdẹ láti gbọ́ ohun tí ètè ọkùnrin náà sọ.
    Lẹ́yìn èyí, àwọn ẹlòmíràn tún kọjá tí ètè wọn tún sọ̀rọ̀. Kò sí ohun tí etí kò gbọ́ tán. Àṣe olè àti apànìyàn wà láàrin wa tó bẹ́ẹ̀! Àwọn tí a fi dá ọmọ ọlọ́mọ lóró sẹ́yìn kò mọ ní ìba.
    Lẹ́yìn tí gbogbo wa wa jẹ́wọ́ ẹ̀sẹ̀ tán báyìí ni ọkuǹrin ti o gbé àáké lọ́wọ́ ní kí a máa kọjá lórí afá odò Ẹ̀jẹ̀. Irin kan ṣoṣo ni afá náà jẹ́, orí irun kékeré yìí ni olúwarẹ̀ sì níláti tẹ̀ kọjá. Ìgbà tí ènìyàn bá sì tilẹ̀ dúrósí etí odò Ọ̀jọ̀ pàápàá báyìí tí ó wo inú odò, ohun tí ojú rí kò mọ nìba. Odò yìí kkún fún ogunlọ́gọ̀ ènìyàn tí wọ́n ti já síbẹ̀ láti orí afá, èyí tí o sì ya ni lẹ́nu níbẹ̀ jù nipé wọn kò kú, bẹ́ẹ̀ ni wọ́n n mu omi odò Ẹ̀jẹ̀ báyìí lémọléemọ, ṣùgbọ́n wọ́n pọ̀ tó bẹ́ẹ̀ púpọ̀, ìgbà tí àwọn tí ó bá yọjú sí ìta bá fi ara hàn fún ìgbà pípẹ́ wọ́n a tún rì sí ìsàlẹ̀ kí wọ́n bá fún àwọn tí ó wà ní ìsàlẹ̀ odò ni ààyè kí àwọn náà tún wa sí òkè kí wọ́n fi ara hàn díẹ̀ kkí  àwọn náà tún mu omi ẹ̀jẹ̀ lójú gbogbo aráyé. Bí olúkúlùkù ti ń mu omi Ẹ̀jẹ̀ lo ń kígbe sókè ti o tún ń dárúkọ ọ̀sọ̀ tí òun ti ṣẹ̀ sẹ́yìn. Ìgbà mìíràn, ẹranko buruku mìíràn a sa sí ẹlòmíìran a gé apá rẹ̀ kan kúrò lójù gbogbo wa, a máa jẹ ẹ́, bẹ́ẹ̀ ni ẹni tí ó ni apá kò ni kú, a o sì máa wò ó ti oun ti kùkùté tí ó kù tí yóò máa kígbe nínú odò náà.
    Èmi ni mo kọ́ bọ́ sí orí afá odò Ẹ̀jẹ̀. Mo tilẹ̀ rò pé n o já sínú odò Ẹ̀jẹ̀ náà ni, àfi ìgbà tí mo sì gbé ẹṣẹ̀ lé irin tí ẹṣẹ̀ mi fe méjéèjì ń gbé ara wọn láìjẹ́ pé mo gbé wọn, bẹ́ẹ̀ bẹ́ẹ̀, mo kọjá sí òdì kejì. Ìgbà tí Ayédèru-ẹ̀dá ń bọ̀, bí ó ti dé ìdajì afá gan-an ni irin dá sí méjì tí ó já sínú odò, wéré bí o ti dé inu odò ni a sì rí ẹranko kan sáré si i, ojú wa báyìí sì ni ẹranko náà ṣe gé apa rẹ̀ kúrò tí o gbé apá ha ẹnu tí o ń jẹ apa náà tí Ayédèrú-ẹ̀dá bẹ̀rẹ̀ sí í gbé kùkùté apá kiri odò Ẹ̀jẹ̀ tí o ń kígbe. Bí Ayédèrú ẹ̀dá ti já bọ sí odò tán ni a fá tí ó dá ti o tún sopọ̀, púpọ̀ nínú àwọn sì dé òdì kejì ní àlàáfíà. Ìbẹ̀ǹbẹ́ olókùnrùn pàápàá kò ní ìpalára, a jọ gòkè ni. Ṣùgbọ́n ọ̀ppọ̀lọpọ̀ ló kú sínú odò Ẹ̀jẹ̀ nínú àwọn ti a jọ̀ n bọ̀, àti pàápàá àwọn tí wọ́n dára pọ̀ mọ́ wa láti ìlú àwọn aláṣejù. Ṣùgbọ́n bí àwọn Èdìdàrẹ́ ti gọ̀ tó nì, kò sí ẹyọ kan nínú àwọn tí o bá ni kúrò nínú ìlú wọn tí o jẹ́ pé ó kú sínú odò Ẹ̀jẹ̀, gbogbo wọn ni wọ́n dé òdì kejì dáadáa.
    Ewé-ẹ̀yẹ tí o tilẹ̀ jẹ́ olóògùn dáadáa kò kú sí odò Ẹ̀jẹ̀. Ìgbà tí ètè rẹ tilẹ̀ ń sọ̀rọ̀, kò jẹ́wọ́ pé Ewe-ẹ̀yẹ pa ènìyàn rí tàbí kí ó ṣe ẹnikẹ́ni ní ibi.
    Nígbà tí a gòkè tán tí mo ka iye awa tí kò kú sínú odò náà, a jẹ́ àádọ́jọ, àwọn tí ó kú dàbí ọgọ́rùn-ún. Ko pẹ́ púpọ̀ tí a gòkè tan tí mo ṣe ìpàdé kí a bà yan ènìyàn sí àwọn ipò pàtàkì tí ó ṣófo lẹ́yìn tí ọ̀pọ̀lọpọ̀ ti kú tán. Pẹ̀lú ayọ̀ ni àwọn ọdẹ fi yan Inúlayéwà sí ipò Ayédèrú-ẹ̀dá, tí o di pe oun ni igbá kejì mi. Ọlẹ́gbọ́n ni ọkùnrin náà, o sì jẹ́ oníwà rere.
    Nísisì yìí tí a ti kọjá odò Ẹ̀jẹ̀ ní ẹ̀ẹ̀kejì, àwa náà mọ̀ pé à ń súnmọ́ Igbó Elégbèje.
    A rìn tó wákàtí mẹ́ta sí odò Ẹ̀jẹ̀ nígbà tí a rii pé Ọ̀ nà túbi si i ti ojú ọ̀nà náà kún fún yanrìn funfun lọ gbáà, wọ́n gbá ojú ọ̀nà yìí ó mọ tingín tingín àwọn igi ńlá gbogbo ti wọ́n dàbí àràbà mi wọn sì wà ní apá ọ̀tún àti apa òsì lọ, ṣùgbọ́n, àti ewé, àti ẹka igi àti ìtànná àwọn igi wọ̀n-ọnnì, ṣe ni wọ́n funfun balau, inú igbó náà sì mọ́ tó bẹ́ẹ̀ tí ó jẹ́ pé bí ènìyàn bá wo abẹ́ igbó báyìí, ènìyàn lè rí to irin bí wákàtí kan lẹ́ẹ̀kan ṣoṣo.
    Àkíyèsí kan tí a bẹ̀rẹ̀ sii ṣe ni pé ìgbà tí a ba ń wo iwájú tí a ri tí ẹnìkan ń bọ̀ lọ́dọ̀ wa, ìgbà tí ó bá ṣe, a kò tún ní rí olúwarẹ̀ mọ́, ìgbà tí a bá sì maa wo ẹ̀yìn, a o ri i pé olúwarẹ̀ ti kọjá sẹ̀yìn wa. Ìgbà ó pẹ́ ṣa a rí ẹnìkan tí ó wí pé: káàbọ̀, Ìrìnkèrindò, ẹ múra, àwọn ẹranko ń fẹ́ bá yín jagun.









OGUN IBODÈ IGBÓ ELÉGBÈJE
B
áyìí nim ọkùnrin náà wí, mo sì ń fẹ́ bá a sọ̀rọ̀ ki n túbọ̀ wádìí nípa nǹkan tí o sọ, ṣùgbọ́n, wéré ló kọjú kò dúró mọ.
    Ìgbà tí ó ṣe, a yọ sí Igbo Elégbèjè. Nǹkan tí a kọ́ ṣe àkíyèsí ni ọ̀wọ̀n ńlá kan tí ó bá ojú ọ̀run lọ, tí o ddúró ní ẹnu ọ̀nà igbo náà. Ìgbà tí o ba ṣe tí a bá wo òkè ọ̀wọ̀n yìí, a dàbí ojú ènìyàn. Ti ó bá tún ṣe, a dàbí ojú kìnìhún, ìgbà tí o tún ṣe, a dàbí ojú ẹkùn. Bí ó bá tún yí padà á dàbí ejò ńlá, a máa yọ ahọ́n jáde bérébéré lẹ́nu. Ó tó ba ni lẹ́rù, ó tó nǹkan ti o lè lé ènìyàn padà. Igbó Ẹlégbèje pàápàá ba ní lẹ́rù, tó ti a ba ń wò ó bọ̀ níwájú. O dúdú  tó bẹ́ẹ̀ ìtàkùn sì pọ̀ tó bẹ́ẹ̀ igi gígga sì tún wà tó bẹ́ẹ̀ ti o ṣọ̀ro láti ṣe àpèjúwe.
    O ya ni lẹ́nu láti ri i pé wọ́n ṣe ilẹkun sí ẹnu ọ̀nà igbo náà, ṣùgbọ́n bí a ti n súnmọ́ ọ ni ìlẹ̀kùn ṣí fúnrarẹ̀ ti ẹnìkan kùǹtà báyìí jáde sí wa. Oun ni oníbodè Igbó Elégbèje, ó wọ sòkòtò péńpé kan báyìí, irun orí rẹ̀ gùn, o sì ba irun náà lọ si ẹ̀yìn, èyí ni nǹkan a nì bàrá ìdí bí o bá ń rìn lọ. Eyín ọkùnrin náà kò jọ ti ènìyàn rárá, o tẹ̀ kọ̀ọ̀lọ̀ kọ̀ọ̀lọ̀ o sì ba ni lẹ́rù bí ó bá ti ń sọ̀rọ̀ jáde lẹ́nu, eyín náà pàápàá pupa o sì ba ni lẹ́rù.
    Bí a ti fẹ́ wọle ni ọkùnrin náà dá ni padà o ni a kò tí i gbọdọ wọlé, a níláti sùn niwájú igbó náà dí ọjọ́ kejì nítorí pé àwọn ẹranko àti ẹyẹ ti wí fún òun pé àwọn fẹ́ bá ni sọ̀rọ̀, bí àwọn bá lè pari ọ̀rọ̀ náà ẹ̀lú ìdẹ̀lọ́rùn àwọn kò ní ṣe nǹkan kan, ṣùgbọ́n bí bẹ́ẹ̀ kọ́, àwọn ó ba ni jagun. O tún wí pẹ̀lú pé a níláti wá oúnjẹ ti òun fún òun, ìgbà tí mo sì bèèrè ounjẹ rẹ̀, o ní ẹ̀jẹ̀ ni oun ń mu. Kò ì tíì pẹ́ ti ọ̀kan nínú wa pa àgbọ̀nrìn kan, a bá gbé e fún un.
    Ìgbà tí ilẹ̀ ọjọ́ kejì mo tí mo lọ sí ọdọ̀ oníbodè, o ránṣẹ́ sí ọ̀gágun àwọn ẹranko ẹni ti ń jẹ Ìnàkí-ìbẹ̀rù. Nígbà tí mo rí Ìnàkí-ìbẹ̀rù ẹ̀rù bà mi. O ni orí àti ojú tí o dàbí ti ènìyàn gan-an, bí ènìyàn lo sì ṣe ń sọ̀rọ̀, ṣùgbọ́nláti èjìká sí isalẹ pátápátá, ti ìnàkí ni. Bí ó ba ń sọ̀rọ̀, ojú rẹ a máa pupa wẹ̀ẹ̀, díẹ̀ díẹ̀ ni ọ̀rọ̀ ẹnu rẹ̀ sì máa ń jáde. Màrìwò ọ̀pẹ ni Ìnàkí-ìbẹ̀rù sán mọ́ ìdí. Láti orúnkún sì lọ dé ẹsẹ̀ rẹ̀ ni ó to ẹ̀gbà idẹ sí, àwọn ẹ̀gbà idẹ yìí tó bii méédogun ni ẹsẹ̀ kọ̀ọ̀kan. Bí o ti ń rìn bọ̀, o kó ọ̀pọ̀lọpọ̀ kùmọ̀ sí ọwọ́ òsì. Nígbà tí ó rí oníbodè, o rẹ́rìn-ín si i, ṣùgbọ́n ìgbà tí ó rí mi, o fa ojú ro, ó bẹ̀rẹ̀ síí sọ̀rọ̀ ó ni:
    Èmi ni Ìnàkí-ìbẹ̀rù tíí ṣe olórí ogun àwọn ẹranko, mo wa ni orúkọ gbogbo àwọn ẹranko, ti ẹyẹ, tí ẹja, ti ejò àti ti àwọn igi láti fi ẹ̀sùn sùn yín. Àwọn ẹranko ni àwọn ti gbọ́ bi ẹ ti ń pa àwọn ọmọ àwọn, tí kì í ṣe èyí tí ó dàgbà nínú wọn nìkan ni ẹ̀ ń pa jẹ, ti ẹ̀ ń pa èyí ti wọ́n ṣẹ̀ṣẹ̀ bí lóòjọ́, èyí ti ko ju ọjọ́ méjì àti ẹranko ọlọ́jọ́ mẹta. Wọ́n ni ìwà tí àwọn tí ó ṣáájú yin hù ní ìlú àwọn kò tẹ́ àwọn lọ́rùn, àwọn Àkàrà-oogun fi ojú àwọn rí nnǹkan. Àwọn ẹyẹ ni àwọn ti mọ̀ bí ẹ̀yin ọmọ ènìyàn ti n mu ọmọ àwọn, ọ̀kan nínú wọn ti a ń pè ni kàkó gbóyà to bẹ́ẹ̀ tí ó gbá ọba àwọn lórí, orí ọba Aláyélúwà. Ògòǹgò baba ẹyẹ! Àwọn ẹja royìn ìwà ìkà yín sí wọn, bí ó ti jẹ́ pé àti kékeré àti ńlá nínú àwọn ni ẹ̀ ń fi àwọn kò kúrò nínú omi, ti ẹ kò tilẹ̀ dákẹ́ bẹ́ẹ̀, ti ẹ̀ ń jẹ ẹyín tí àwọn bá yé tí ẹ kò fẹ́ kí ìran àwọn sí nínú odò mọ́. Bẹ́ẹ̀ náà ni igi àti àwọn ejò ròyìn ìwà búbburú yin.
    Nítorí náà, ẹyin ọmọ ènìyàn, àwọn ọmọ ogun mi ti pé jọ ni onírúurú: kìnìhún kò níye, kò sì ẹni tí ó lè ka àwọn ẹkùn, ikooko pọ̀ lọ yanturu, Egbèje Erinmi lo n dúró bí ọmọ ogun àwọn ẹja, ọká àti erè la ẹnu sílẹ̀ dè yín hanha, àwọn igi tí kò le kúrò lójù kan ti ran àwọn iwin to ń gbe inú wọn wá jà lórúkọ igi, iwin inú ìrókò, iwin inuawusa, iwin inu ìbẹ́pẹ gbogbo àwọn iwin wọ̀nyí n dúró dè yín.
    Wọ́n ní ki n jíṣẹ́ báyìí fún yín, pé bí ẹ kò bá fẹ́ ìjà, kí ẹ ko àwọn ìbọn ọwọ yín jọ kí ẹ kó wọn fún oníbodè Elégbèje kí ó tó di agogo mẹ́jọ àbọ̀ òwúrọ̀ ọla, bí ẹ bá ṣe ijàǹbá, wọn ni àwọn ó jẹ́ kí ẹ lọ sí òkè Ìrònù láìsí ìjà láìsí ìpalára. Ẹnikẹ́ni kò ni fi ọwọ́ kàn yín, wọ́n ni àwọn ó mọ̀ pé ẹ kò fẹ́ láti ṣe ibi. Ṣùgbọ́n bí ẹ kò bá ṣe èyí, wọ́n ni ogun yóò bẹ́ sílẹ̀ láàrin àwọn àti ẹ̀yin ni agogo mẹ́sàn-án òwúrọ̀ ọ̀la.
    Báyìí ni olórí-ogun àwọn ẹ̀dá alaàyè wọ̀n-ọnnì sọ, ọ̀gbẹ́ni Ìnàkí-ìbẹ̀rù. Bí o sì ti dákẹ́ ni a gbọ́ ti àwọn igi pariwo, ti wọ́n ké báyìí pé, ‘o ṣeun, bi a ti ran ọ lo jíṣẹ́’.
    Lẹ́yìn tí ó parí ọ̀rọ̀ rẹ̀, mo wí fún uun pé àwọn ènìyàn mi yóò lọ ro ohun tí o wí a o sì sọ ohun tí a fẹ́ṣe fún Oníbodè Igbó Elégbèje.
    Nígbà tí a ṣe ìpàdé, àwọn tí o ní kí a kó ìbọn wa fún Onibode Igbo Elégbèje kò ju mẹ́wàá lọ, gbogbbo àwọn ìyókù ni ó wí pé kí a pinnu láti jagun. Nítorí èyí, mo lọ sí ọdọ Oníbodè ni agogo mẹ́jọ mo sì sọ fún un pé a ò níí kó ìbọn ọwọ wa sílẹ̀ kí o sọ fún Ìnàkí-ìbẹ̀rù kí wọ́n múra fun ogun.
    Nígbà ti mo máa ṣe ètò ogun náà, fún àwọn ènìyàn mi, mo fi àwọn ti mo rò pé wọ́n jẹ́ akọni sí apá ọ̀tún, mo sì fi àwọn akoni sí apá òsì, àwọn tí mo rò pé wọn kò lágbára jù bẹ́ẹ̀ lọ ni mo ni kí ó dúró sí aarin èrò mi ni pé àwọn tí o wà lápá ọ̀tún àti apa òsì yóò ṣẹ́gun nígbà tí àwọn ẹranko ba gbá iwaju àti ẹ̀yìn yọ, kí wọ́n sì ti ipa bẹ́ẹ̀ yí àwọn ọmọ ogun ẹranko po, kí wọ́n fi àwọn ẹranko sí aarin.
    Àwọnẹranko ṣe ètò wọn ni ọ̀nà tí ó ya ni lẹnu. Ti pé àwọn iggi sì wà lẹ́yìn wọn ràn wọ́n lọ́wọ́ púpọ̀, nítorí pé nígbà tí ìjà kọ́ bẹ̀rẹ̀ tí a wọnu Igbó Elégbèje tán àṣé inú àwọn igi tí ó wá lẹ́yìn wa ni àwọn wọ̀nyí lo máa ń kọrin nígbà tí wọ́n ba ń Ọlọ́run lógo, wwọn kò sì jagun. Bí a ti wọ inú Igbó ni a déedée gbọ orin lẹ́yìn wa, orin náà dùn tó bẹ́ẹ̀, o sì gba gbogbo àgbègbè tó bẹ́ẹ̀ ti a ṣebi ogun ń bọ̀ lẹ́ẹ̀yìn wa ni. Eléyìí kò jẹ́ kí á tètè jà bí o ti yẹ.
    Ìgbà tí o ṣe ni a rí àwọn ọmọ ogun èranko níwájú wa. Bí wọ́n ti ṣe ètò wọn kò rí bí awa ti rò. ṣe àwa ti rò pé àwọn ẹranko bii kìnìhúnm ẹkun, ìkookò, erin àti àwọn alágbára gbogbo ni yóò wà níwájú ogun, ṣùgbọ̀n kò rí bẹ́ẹ̀ rárá. Àwọn èkúté ni wọ́n ṣáa’jú, láàrin àwọn èekúuté yìí pẹ̀lú, ẹ̀lírí kkékeré ni aṣáájú pátápátá. Ṣùgbọ́n nígbà tí ènìyàn wo wọ́n bí ọ̀kẹ́ àìmọye, ti ìbọn kò ṣe é fi pa wọ́n, ti ó sá jẹ́ pá wọ́n ń ge ni lẹ́sẹ̀ jẹ ni, ìbà díẹ̀ ni a lè ṣe. Àwọn ọ̀pọ̀lọ́ àti akèrè ti wọn jẹ ọ̀kan nínú àwọn ti ń jà fún ẹja pàápàá tún ddà wa láàmú, níto’ri pé igbe wọn lásán họ ọ, họ ọ, họ ọ, tí gba gbogbo àgbègbè tó bẹ́ẹ̀ tí a ko lè sọ̀rọ̀ sí ara wa, nígbà tí mo ba sì pàṣẹ fún àwọn ọdẹ igbe àwọn wọ̀nyí kò jẹ́ kí ẹnikẹ́ni gbọ́ ohun tí mo ṣo. A lo kùmọ̀ títí ṣùgbọ́n àwọn èkúté wọ̀nyí ti pọ̀ ju, ko sì sí nǹkan tí a le ṣe titi ilẹ̀ fi ṣu lọ́jọ́ náà.
    Kí ìjà tó bẹ̀rẹ̀, Ìnàkí-ìbẹ̀rù ti wí fún ni pé ìgbà tí ìjà bá parí lálẹ̀ ọjọ́ náà, àwọn ẹranko ń fẹ́ kí a bá àwọn jẹun.
    Ìgbà tí ilẹ̀ ṣú, a lọ aíle oúnj, ìyàlẹ́nu ló sì jẹ́ ti a ri tí wọ́n tẹ́ tabili lọ gbọọrọ, tí wọ́n ko ṣíbí fàdákà àti àwo fàdákà sílẹ̀ fún ni láti jẹun. Àwọn iwin ni àwọn ẹranko gbà ni aláṣè, àwọn ni ó sì ṣe gbogbo ìtọ́jú ti wọn ṣe. Wọ́n ni kí Ìnàkí-ìbẹ̀rù jókòó sí ìparí tabili ni apá kan, wọ́n ní kí emi náà jókòó sí ìparí ní apa kejì ki ń kọjú si i. Ó wá jẹ pé òun ni alága lálẹ́ ọjọ́ náà. A à bá gbádùn oùnjẹ náà dáadáa bí kò ṣe àwọn iwin tí ó bá wa jẹun. Àwọn ọdẹ jókòó sí apá kan tábìlí lọ, àwọn iwin ló sì jòkòó kọjú sí wọn. Òmíràn ní ojú kan, òmíràn ní ẹnu sí igbá àyà, òmíràn kò ní imú rarta, ojú òmíràn gùn ó dàbí ojú ìṣaasùn, ọrùn òmíràn gùn tó bẹ́ẹ̀ gẹ́ẹ́ tí ó dàbí igi gíga lẹ́gbẹ̀ẹ́ tábìlí, bẹ́ẹ̀ ni gbogbo wọn ni wọ́n ń fẹ́ bá àwọn ọdẹ sọ̀rọ̀ kí wọ́n bá wọn ṣe àwàdà. ọ̀tọ̀ ni àwọn ẹranko jókòó sí tí wọ́n ti ń jẹun nítoiríìdí wọn gongo gongo kò lè jókòó lé orí àga.
    Nígbà tí ilẹ̀ ọjọ́ kejì mọ́, ogun tún bẹ̀rẹ̀, àwọn ẹyẹ wọ́n ja ìjà ọjọ́ kejì ní pátákí kìí ṣe àwọn ẹyẹ ńlá bí aṣdi, agbe tábì àlùkò ni wọ́n bá wa jà. Àwọn ẹyẹ tí wọ́n wá sí ojú ìjà kò ju èkùrọ́ lọ, ìgbà ti wọ́n bá sì fò dé, wọ́n á bà lé ni lápá, lẹ́sẹ̀, ni góngó imú àti ni ibikibi lójú bẹ́ẹ̀ ni kò sí bi a ti ń pa wọ́n to tí a ri wọn gbé ṣe, bí ọ̀kan ti ń kú ni ekejì ń fò dípò rẹ̀, ọ̀ràn náà sì buru tó bẹ́ẹ̀ tí púpọ̀ nínú àwọn ọdẹ kò tilẹ̀ rí àyè gbé ibọn, ọwọ́ ló kù tí wọ́n fi ń jagun.
    Nígbà tì a lọ jẹun lálẹ́, àwọn ẹranko dá àbá pé ìjàkadì ni kí a fi ṣe ti ọjọ́ kejì àti wí pé àwa ti a jẹ́ olórí ni yóò jà kẹ́yìn lọ́jọ́ ìjàkadì yìí, èyí ni èmi àti Ìnàkí-ìbẹ̀rù.
    Ki n má tàn yín jẹ, bí o tilẹ̀ jẹ́ pé awa ọpdé pàtẹ́wọ́ nígbà tí wọ́n sọ bẹ́ẹ̀, bí ẹni pé ó dùn mọ́ wa nínú, síbẹ̀ àyà olúkúlùkù já láti bá ẹranko jà. Ṣùgbọ́n níggbà tí àwọn ẹranko tún ṣe àlàyé pé àwọn iwin ni yóò bá àwọn ọẹ jà àti pé ìjà èmi àti Ìnàkí-ìbẹ̀rù ni yóò jẹ́ ìjà láàrin ènìyàn àti asoju Ẹranko, a pinnu láti sa ipá wa.
    Mo rò pé ẹ mọ̀ pé baba àti ìya mi ti ku àti pé àwọn mejeeji ko sí nínú ayé mọ́ lákòókò tí à ń sọ̀rọ̀ rẹ̀ yìí, ìyàwó mi ti fi mi sílẹ̀, gẹ́gẹ́ bí ẹ̀yin náà sì ti mọ̀, bẹ́ẹ̀ ni kò sì ẹni tí mo lè bá gbèrò lákòókò náà bí kò ṣe Inúlayéwà igbá kejì mi. Ṣùgbọ́n bí mo ti sùn lóru ọjọ́ náà nínú àgọ́ tí àwọn ọdẹ ṣe fún mi, ni èmí náà déedée wọlé tí ó jí mi. Ìgbà tí mo sì dìde, mo ri i ó di bàbá mi. Àyà mi kó já, ṣùgbọ́n bí ó ti na ọwọ́, tí ó wí báyìí: ‘Àlááfíà’ ṣe ni ọkan mi balẹ̀. O gbé ìgò kan fún mi oyin ni ó wà nínú ìgò náà, o ní kí ń fi ọwọ́ bà á, ki n tọ sí ẹnu, mo sì ṣe bẹ́ẹ̀, ó tún wí fún mi pé igba tí ilẹ̀ bá mọ́ ki n gbe fún àwọn ènìyàn mi kí wọ́n tọ́ oyin inú rẹ̀ sí ẹnu. O ni, agbára oyin náà ni pe a o lè yí ara wa padà sí ohun kóhun tí a bá fẹ́ nígbà tí ìjàkadì bá le ni ọjọ́ kejì. Bbí ẹnìkan bá fẹ́ kí òun yípadà sí ọ̀bọ, bí o ba ṣa ti lè wí báyìí pe, ‘Emi ọbọ’ yóò di ọbọ wéréwéré, bí ó bá wí pe, ‘Emi òjòlá’, wéréwéré ni yóò di ejò ti yóò máa wọ́ kiri. Lẹ́yìn tí o ti wí báyìí fún mi tán, o ki mi pé ó dìgbà, n kò sì ri i mọ.
    Nígbà tí ilẹ̀ mọ, mo pe àwọn ènìyàn mi, mo rò fún wọn, olúkúlùkù sì tọ́ nínú oyin yìí lá. Lẹ́yìn èyí, a múra o dí ibi ìjà.
    Bí a ti ń lọ, afi ìgbà tí a déedée ń gbọ́ ìlù bàtá láàrin igbó yìí, wọ́n ń lúù tẹ̀lé Ìnàkí-ìbẹ̀rù, mo sì bẹ̀rẹ̀ sí í gbọ́ tí bàtá ń wí báyìí, ‘Ìnàkí-ìbẹ̀rù, Ìnàkí-ìbẹ̀rù, òní ni, ọla kọ́, òní ni, ọla kọ́, òní ni ìjàkadì, òní ni ìjàkadì, Ìnàkí-ìbẹ̀rù, Ìnàkí-ìbẹ̀rù yí ọmọ ènìyàn bíríbírí, yí ọmọ ènìyàn kọ́rọ́kọ́rọ́, yí ọmọ kítíkítí, gbé wọn na lẹ̀ bámúbámú, kí wọ́n máa rá pálápálá, fòkúta gùn wọn ṣókíṣókí, kí wọ́n họra pátípátí. Ta ni baba wọn? Ta ni bab ènìyàn? Ta ni baba wọn? Ta ni baba àgbọ̀rín? Ta ni baba wọn? Ta ni baba Ìmàdò? Ta ni baba wọn? Ìwọ ni baba ewúrẹ́, ìwọ ni baba wọn, ìwọ ni baba ọmọdé, ìwọ ni baba wọn, ìwọ ni baba àgbà, ìwọ ni baba wọn, ìwọ ni baba ènìyàn, ìwọ ni baba wọn, ìwọ ni baba ènìyàn, ìwọ baba wọn abbl.
    Báyìí ni Ìnàkí-ìbẹ̀rù n bọ̀ lọ́jọ́ tí à ń wí yìí, òun àti àwọn iwin. Àwọn ẹranko àti ẹyẹ tí ó wá, wọ́n wá láti woran ni, àwọn iwin tí o ń lu ìlú fún ìnàkí-ìbẹ̀rù, bí ènìyàn gan-an ni wọ́n rí, bàtá tí wọ́n sì ń lù, bàtá gan-an ni.
    Nígbà ti wọ́n yọ sí ni, tí wọ́n dákẹ́ ìlù, wọ́n pejọ sí apá kan wọ́n sì wí fún mi ki ń yan ẹnìkan sí òde láàrin àwọn ènìyàn mi kí ó bá ẹnìkan nínú tiwọn jà. Mo bá yan ọkùnrin kan báyìí ti orúkọ rẹ̀ ń jẹ́ kùkùté, tí ó jẹ́ alágbára tí ó sì mọ ọwọ́ ìjàkadì púpọ̀. Kùkùté kìí ṣe ẹni gíga, kúkúrú báyìí ni, o sì ki, bẹ́ẹ̀ ni igbá àyà rẹ̀ tó fẹ̀rẹ̀gẹ̀dẹ̀ fẹrẹgẹdẹ. Iwin tí wọ́n yàn kí o bá kùkùté jà ga ó sígbọnlẹ̀, ó sanra, o rí mùkùtùn, déẹ̀ sì ni kùkùté fi ga ju ìdí rẹ̀ lọ. Ìdíwọ́ ni eléyìí jẹ́ fún òun, ṣùgbọ́n ìrànlọ́wọ́ ni èyí jẹ́ fún kùkùté, níto’ri ọwọ rẹ̀ kò rí àyè bá kùkùté tí o ń ta gbúrúgbúrú kiri. Ìgbà tí ó ṣe ṣa, ó ki  kùkùté lọ̀rùn mọ̀lẹ̀ ó gbe e sókè ni reti pé kí ọwọ́ òun rí àyè ba kùkùté lẹ́sẹ̀, kí ó da orí rẹ̀ kodò, kí ó na orí rẹ̀ mọ́ òkúta kàbitì kan, ṣùgbọ́n nígbà tí o ń gbé kùkùté lọ sí òkè, kí ó tó kọja ibi abẹ́yá rẹ̀, kùkùté lọ ẹsẹ̀ mọ́ ọ ni ibi ẹ̀yìn, o fa ẹbọra náà létì, ó lọ́ ọ dáadáa, ẹbòra yìí bá ke bí màlúù, ṣùgbọ́n Oníbodè pàtẹ́wa pé kí wọ́n ddáwọ́ dúd’ro, o sì bá kùkùté wí pé tí ó ba tún ṣe bẹ́ẹ̀ lẹ́ẹ̀kan sí òun ó wí pé ẹbọra ṣẹ́gun, n;itor;i pé ìjàkadì láṣán ni a wí pé kí kùkùté jà. Ìgbà tí wọ́n tún bẹ̀rẹ̀ lẹ́ẹ̀kejì, kùkùté wá ọ̀nà ó so mọ́ ẹbọra náà ní ìdí, ibi tí o sì n tìí ká, ó tìí sínù kòtò kan báyìí, ẹbọra jìn si i, ó bá ṣubú, Oníbodè pàtẹ́wọ́ pé kùkùté ṣẹ́gun.
    Lẹ́yìn èyí, mo tún yan ẹlòmíràn sí òde. Eléyìí ni ẹni ti ń jẹ́ Ẹyin-Ológbò. Ó dùn mi pe n kò rí àyè ròyìn ìjà Ẹyin-ológbà fún yin, nítorí àkókò ń lọ.
    N kò ni lè ròyìn ìjà tèmi àti ti Ìnàkí-ìbẹ̀rù jù bẹ́ẹ̀ náà lọ pẹ̀lú. Ṣùgbọ́n èyí tí o ṣe pátákí jùlọ nínú ìjà náà ni pe àwa ni a jà kẹ́yìn, ìgbà tí a jà titi ti a kò gbé ara wa wọ́nlẹ̀ Ìnàkí-ìbẹ̀rù bẹ̀rẹ̀ si i yípadà sí orísìírísìí nǹkan láti bá mi jà èmi náà ń yípadà pẹ̀lú. Ìgbà tí ó yìpadà tí ó di erin, èmi kò di erin, ṣùgbọ́n mo ni ki egbé gbé mi lọ sí ẹ̀yìn erin, mo si ń gun Ìnàkí-ìbẹ̀rù kiri: ìgbà tí ó ṣe ó di ẹfọ̀n, o n fẹ́ fi iwo gun mi, ṣùgbọ́n emi yípadà mo di òkúta, ìgbà tí o sì gbá ìwo rẹ̀ mọ́ òkúta díẹ̀ ló kù kí ó dá. Nígbẹyìn ó di omi ńlá, ṣùgbọ́n èmi di òòrùn, mo bẹ̀rẹ̀ síi ràn kíkan kíkan, àwọn ọdẹ di ẹye wọn n fo lo sori igi. Àsẹ̀yìnwá àṣẹ̀yìnbọ̀, ìnàkí-ìbẹ̀rù túúbá ó ní mo ju òun lọ.
    Báyìí ni a pari ìjàkadì ọjọ́ náà. ṣùgbọ́n ogun kò pari rárá a sì dúró tó oṣu kan gbóko kí ogun tó pari. Onírúurú ọ̀nà ni a sì gbà ti a fi ń jagun náà lọ. Ní ọjọ̀ kan Ìrèke nìkan ni o fi fèrè rẹ̀ ṣe nǹkan àràmọ̀dà lójú ogun. Ó ti wí ní alẹ́ ọjọ́ kan fún àwọn ẹranko báyìí pé òun nnìkan ni wọ́n máa bá jà ní òwúrọ̀ ọjọ̀ kejì. Nígbà tí ilẹ̀ mọ́ lóòótọ́ Ìrèké mú fèrè rẹ̀ o ń fọn ọn. Wéré gbogbo ẹ̀dá alààyè bẹ̀rẹ̀ si i jó, erin jó titi ó tẹ ọ̀pọ̀lọpọ̀ ẹranko pa, àwọn ọbọ jó wọ́n tàkìtì àti iwin àti ọdẹ bẹ̀rẹ̀ sii gbé onírúurú ẹsẹ̀ ijó lójú oggun. Ijó ni gbogbo ẹda alààyè jo titi ti ilẹ̀ fi ṣu ko.
    Ìgbà tí ó ṣe lẹ́yìn èyí, Kùmọ́dìran náà ń fẹ́ fi ara wé Ìrèké òun náà tún wí fún àwọn ẹranko pé oun ni kí gbogbo wọn nà ní kùmọ́ titi ilẹ̀ ọjọ́ kejì fi maa ṣu, òun ni òun fẹ́ kí àwọn ẹranko bá jà lọ́jọ́ náà. Lóòótọ̀, bẹ́ẹ̀ ni àwọn ẹranko àti iwin ṣe, ṣùgbọ́n Kùmọ́dìran ti ṣe àṣejù, lóòótọ́ ni ìsẹ̀dá rẹ̀ jẹ́ èyí tí bí wọn kò bá nà an ní kùmọ̀ ara rẹ̀ kìí le, ṣùgbọ́n ẹnikẹ́ni kò nà án ni kùmọ̀ tó ogojì lẹ́ẹ̀kan ṣoṣo rí. ní ọjọ́ ti à ń wí yìí, kùmọ̀ tí àwọn iwin na Kùmọ́dìran tó ẹgbẹ̀ta, Kùmọ́dìran kú.
    Ṣùgbọ́n Ìbẹ̀ǹbẹ̀-olókùnrùn sàn nínú àìsàn rẹ̀ lọ́nà kín-ín-ní òun pàápàá ti ronú pìwàdà ẹ̀sẹ̀ rẹ̀ àtijọ́ gbogbo níto’ri ó ba ẹni rere rìn. Ìgbà tí a sì pa ẹran púpọ̀ nígbà kan ó yó ní ìgbà kín-ín-ní ọjọ́ ayé rẹ̀. Lẹ́yìn èyí arii, ikùn rẹ̀ fà, àti ọjọ́ náà lo sì ti dàbí gbogbo ènìyàn tí o ń jẹun bí gbogbo ayé ti ń jẹun.
    Ṣùgbọ́n fún odidi oṣu kan, ni a fi ń ja ìjà yìí tí kò sí ẹni tí ó ṣẹ́gun ẹnì kejì, ọ̀ràn náà sì ń fẹ́ wá bọ́ sí ìtìjú fún àwọn ọdẹ.
    Nígbà tí o di ọjọ́ kan. Mo lọ kúnlẹ̀, mo ké sí Ọlọ́run, mo bẹ ẹ kí o maṣe jẹ́ kí ojú tì mi, mo ké tàánútàánú tó bẹ́ẹ̀ tí omi ń bọ́ lójú mi nígbà ti mo fi máa jáde. Nígbà tí o di òru ọjọ́ yìí ni ìyá mi ti isà òkú wá bá mi. Nígbà tí o dé, ó jí mi kalẹ̀, o kí mi dáadáa, o ni ko nn ma ṣe jẹ́ ki àyà mi já, n ó ṣẹ́gun àwọn ẹranko. O ni oun ti fọrọ aṣẹ lọ́wọ́ Ọlọ́run ọba kí òun tó máa bọ̀, Ọlọ́run sì ti wí pé òun wà lẹ́yìn mi. Lẹ́yìn náà, o fún mi ni ẹyọ obì kan báyìí, o tún fún mi ni àwọn èso igi, o sì fún mi ni ẹyọ àgbàdo púpọ̀, o ni obi ìgbéraga, àgbàdo ìgberaga àti eso igberaga ni òun fún mi wọ̀n-ọnnì, ìgbà tí a bá jí, kí a fi obi ìgbéraga fún àwọn iwin jẹ, kí a fi àgbàdo ìgbéraga fún àwọn ẹyẹ, kí a sì fi èso ìgbéraga fún àwọn ẹranko. O ní bí a bá ṣe bẹ́ẹ̀ a kò ní pẹ́ ṣẹ́gun. Ìgbà tí o wí báyìí tán, ìyá mi wọ inú ilẹ̀ lọ.
    Nígbà tí ilẹ̀ mọ́, mo lo àwọn nǹkan tí ìyá mi fún mi bí o ti wí. Wéré ni a rí àyípadà \. Iwin tí kò ní òun ni o ye kí o se Alága ìpàdé àwọn iwin, iwin olórí kan kò gbọ́ràn sí olórí mẹ́wàá lẹ́nu mọ́, ologbo wí pé òun lágbára ju ẹkùn lọ, ggbogbo àwọn ẹyẹ bẹ̀rẹ̀ sii wa sí ọdọ wa ní à
Síírí, wọn n wí fún wa pá aawa ni a ó ṣẹ́gun, ẹyẹ ẹ̀gà lásán ń wí pé òun ni kí a fi ṣe alaga ni ìpàdé àwọn nígbà tí  a bá ṣẹ́gun tan, ẹyẹ àṣádi kàn tóbi lásán ni. Òwìwí mu àbẹ̀tẹ́lẹ̀ wá, o ní kí a bá òun ṣe e, ìgbà tí a bá ṣẹ́gun àwọn tán òun kò fẹ́ kí àdán bá òun rìn ní òru mọ́. Lékèélékèé ní kí a bá òun rẹ ọ̀kín sílẹ̀ níto’ri òun lẹwa ju ọ̀kín lọ, gbogbo ara òun ni o funfun daadaa, nítorí náà oun ni ki a fi jẹ́ baálẹ̀ àwọn ẹyẹ ti n gbé ilé.
    Báyìí ni gbogbo wọ́n ṣe ti wọn da ẹ̀yìn kọ ẹ̀yìn. Ogun tí a sì jà lẹ́yìn èyí, àwọn ẹyẹ àti ẹranko kò tẹriba fún Ìnàkí-ìbẹ̀rù mọ, wéré ni a ṣẹ́gun wọn.
    Ìgbà tí a sì parí ogun yìí, gan-an ran ni a lọ sí òkè Ìrònù. Ṣùgbọ́n nígbà tí a dé ìlú náà tan, ó ṣòro díẹ̀ fún ni kí á tó lè ka èso igi ìrònù. Igi náà wà nínú igbó ìgbàlẹ̀ kan tí ó wà ni téńté orí òkè tí à ń pè ní òkè Ìgbéega. Òkè yìí ṣòro láti gùn lọ tó bẹ́ẹ̀ tí mo níláti wí fún àwọn ènìyàn mi kí wọ́n jẹ́ kí èmi nìkan gùn ún lọ, ojú ni rí nǹkan ki n tó gun òkè náà dé orí. Ìgbà tí mo tilẹ̀ wá tún wọ inú igbó ibi ti igi ìrònú wà, nǹkan túbọ̀ le.
Ó fẹ́rẹ̀ jẹ́ pé gbogbo ejo burúkú ayé yií ló pé sínú igbó náà tan, ọká, àti paramọ́lẹ̀ àti èjò olóró gbogbo ni wọ́n wà, bẹ́ẹ̀ ni igi ìrònù jẹ́ igi ẹlẹ́gùn-ún tí ó mú bí orí abẹ́rẹ́, ó sì ṣòro ki nn tó lè gùn ún dé orí. Ìgbà tí mo ka èso rẹ̀ kan, fàdákà ni gbogbo ara rẹ̀ jẹ́, ọ̀kan ṣoṣo yìí náà ni mo lè ká nítorí àwọn èerà olóró gbogbo ni wọ́n ń rìn mi ní ẹ̀gbẹ́ ti wọ́n ń já mi jẹ. Ìgbà tí mo ti ká èso kan, mo padà pẹ̀lú ayọ̀ mò ń lọ.
    Ṣùgbọ́n bí mo ti ní ki ń jáde nínú igbó náà ni mo pàdé ẹnìkan tí ó wọ aṣọ funfun tí o wí fun mi pé n kò i tíì parí iṣẹ mi tí ó yẹ ki n ṣe, nígbà tí mo sì bi í léèrè iṣẹ́ tí ó kù, ó ní èso igi ìrònú kò já mọ́ nnkan kàn àfi bí mo bá ká èso igi mìíràn tí à ń pè ni Ìfẹ̀yìntì-Olódùmarè pẹ̀lú rẹ̀. O ṣe àpèjúwe pé igi náà kò jìnà sí igi ti mo ti gùn. Ìgbà tí mo tún padà mo wa rí igi Ìfẹ̀yìntì-Olódùmarè yìí, ṣùgbọ́n ṣe ni ara rẹ̀ ń yọ̀ bí ilá ọ̀ọ̀meje ni mo sì já lulẹ̀ nibi tí mo ti ń gùn ún, nígbẹ̀yìn ṣá mo fi erùpẹ̀ ra inú, mo bẹ̀rẹ̀ sí í pọn ọn títí mo di dé òkè tí mo ká èso náà, góòlù ni gbogbo ara rẹ̀, ṣe ni o n pupa dẹ̀dẹ̀.
    Mo ba ko àwọn èso méjéèjì, mò ń bọ̀, bí mo sì ti j;ade sí ilú òké Ìrònú ni mo pàdé iwin kan tí ó ni ojú méje, tí ojú wọ̀n-ọnnì tò yi gbogbo agbárí rẹ̀ ká, òun ni ó mú ìwé kan fún mi.
    Ìgbà tí o ka ìwé náà, o dì ìwé tí ìyàwó mi kọ sí mi, o ni òun ti ń wo ìyà gbogbo tí mo ti jẹ láti ìgbà tí òun ti lọ, ìforítì mi jọ òun lójú gidigidi, òun kò le fi mi sílẹ̀ mọ́, òun dari gbogbo ohun ti mo ti ṣe jì mi, nítorí náà, ki n yà sí ọ̀dọ̀ òun nígbà tí a ba ń pada bọ̀.
    Kò sí ààyè nísisì yìí láti tún sọ gbogbo ohun tí oju wa rí lẹ́yìn ìgbà tí mo padà dé ọ̀dọ̀ àwọn ọdẹ tán titi a tún fi padà dé ìlú wa. Ṣùgbọ́n mo yà sí ọ̀dọ̀ ìyàwó mi nígbà ti a ń padà lọ sí ilé ní odo Ìràntí, o sì fi dúkìá rẹ̀ gbogbo hàn mi, o ni nǹkan tí ó dára ni pé ìgbà tí èmi àti àwọn ọdẹ bá padà dé ìlú wa, tí mo jíṣẹ́ fún ọba wa tán, ki ń padà wá sí ọ̀dọ̀ òun kí a jọ máa gbé aafin oun.
    Bẹ́ẹ̀ náà ni mo ṣe, ìgbà tí emi àti àwọn ọdẹ díẹ̀ tó kù padà dé ìlú wa, ọba wa tí ó ti darúgbó yọ̀ lọ́pọ̀lọpọ̀, ó fún wa ni ẹ̀bùn pùpọ̀, a sì tún fun un ni eso igi méjéèjì, èso igi ìrònú àti èso igi Ìfẹ̀yìntì-Olódùmarè, lẹ́yìn èyí, mo padà lọ sí ọdọ ìyàwó mi.
    Emi àti ìyàwó mi lo sì jọ ròó pé ki ń wá sí ọ̀dọ̀ ọ̀rẹ́ mi yìí ki n sọ ìtàn ìgbésí ayé mi fún un. Àti pàápàá, bàbá mi ti pàṣẹ bẹ́ẹ̀ fún mi kí ó tó kú. Mo kí gbogbo yín láì ku ẹnìkan, o dìgbà díẹ̀ ná, onílé re ilé o.
    Báyìí ni ọkùnrin náà wí, bí o sì ti dákẹ́ ọ̀rọ̀ rẹ̀, a kò ri i mọ́. Ṣùgbọ́n ọkan nínú àwọn ọlọ́gbọ̀n tí wọ́n péjọ sí ilé mi tí wọ́n gbọ́ ìtàn náà wí fún mi pé rírí tí a kò rí ọkùnrin náàmọ́ kò ya òun lẹ́nu, nítorí kò yàtọ̀ sí Àkàrà-oògùn jú bẹ́ẹ̀ lọ, òun àti Òmúlẹ̀mófo ọ̀kan náà ni.
    Ọ̀rọ̀ ni ìwọ̀nyí, ẹ̀yin ènìyàn mi, àti pàápàá ẹ̀yin ọmọ ilé-ìwé, àti ẹ̀yin tí ẹ jẹ́ olúkọ́ wọn. Mo fi ìwọ́nyí wa. Bí ẹ bá ti ń rìn kiri nínú ayé, mo fẹ́ kí ẹ máa wo ohun gbogbo fínnífínní, kí ẹ fiyèsí ohun tí o gbé àwọn eni ìṣáájú ṣubú kí ẹ má ba à ṣubú bí wọn, kí ẹ sì wo iṣẹ́ tí ìforitì ń ṣe fún ọmọ ènìyàn, kí ẹ̀yin náà ba forítì ìṣoro yín. N ó parí ìwé ti eléyìí nísisì yìí, kí Ọlọ́run dá ẹ̀rú sí, a o tún máa gbúròó ara wa ní ọjọ́ mìíràn. Mo dúpẹ́ lọ́wọ́ gbogbo yín o. Ilẹ̀ yín yóò dára ọ̀nà yín yóò sunwọ̀n, iwájú ni ẹ ó máa lọ, ẹ kò ní di èrò ẹ̀yìn, nǹkan yín kò ní bàjẹ́, rere ni ẹ o maa rí láéláé.
