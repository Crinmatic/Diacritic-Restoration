Ẹ̀KỌ́ ÀTI ÀWỌN MÁJẸ̀MÚ
TI ÌJỌ JÉSÙ KRÍSTÌ TI ÀWỌN ÈNÌYÀN MÍMỌ́ ỌJỌ́-ÌKẸ̀HÌN
TÍ Ó NÍ ÀWỌN ÌFIHÀN TÍ A FIFÚN JOSEPH SMITH, WÒLÍÌ NÁÀ
PẸ̀LÚ ÀWỌN ÀFIKÚN LÁTI ỌWỌ́ ÀWỌN ÀTẸ̀LÉ RẸ̀ NÍNÚ ÀJỌ ÀÀRẸ TI ÌJỌ NÁÀ

A tẹ̀ ẹ́ láti ọwọ́ 
Íjọ Jésù Krístì ti Àwọn Ènìyàn Mímọ́ Ọjọ́-Ìkẹhìn

ìlú-nlá Salt Lake, Utah, ilẹ̀ Amẹ́ríkà

Ọ̀RỌ̀ ÌṢAÁJÚ
Ẹ̀kọ́ àti àwọn Májẹ̀mú ni àkójọpọ̀ àwọn ìfihàn àtọ̀runwá àti àwọn ìkéde tí ó ní ìmísí ti a fúnni fún ìdásílẹ̀ àti ìlànà ti ìjọba Ọlọ́run lórí ilẹ̀ ayé ní àwọn ọjọ́ tí ó kẹ́hìn. Bí ó tilẹ̀ rí bẹ́ẹ̀ púpọ̀ nínú àwọn ìpín náà jẹ́ àwọn tí a darí wọn sí àwọn ọmọ Ìjọ Jésù Krístì ti Àwọn Ènìyàn mímọ́ Ọjọ́-ìkẹ̀hìn, àwọn ọ̀rọ̀ ìfiránṣẹ́, àwọn ìkìlọ̀, àti àwọn ìyànjú tí ó wà fún ire gbogbo aráyé ó sì jẹ́ ìpè sí gbogbo ènìyàn níbi gbogbo láti gbọ́ ohùn Olúwa Jésù Krístì, tí ó nsọ̀rọ̀ sí wọn fún wíwà ní àlàáfíà ti ara àti ìgbàlà ayérayé wọn.

Púpọ̀jùlọ nínú àwọn ìfihàn náà nínú ìkójọpọ̀ yìí ni a gbà nípasẹ̀ Joseph Smith Kékeré, tí ó jẹ́ wòlíì àkọ́kọ́ àti ààrẹ Ìjọ Jésù Krístì ti àwọn Ènìyàn Mímọ́ Ọjọ́-ìkẹhìn. Àwọn míràn jẹ́ èyí tí ó jade nípasẹ̀ díẹ̀ nínú àwọn àtẹ̀lé rẹ̀ nínú Àjọ Ààrẹ (wo àwọn àkọlé sí Ẹ&M 135, 136, àti 138, àti àwọn Ìkéde Lábẹ́ Àṣẹ 1 àti 2).

Ìwé Ẹ̀kọ́ àti àwọn Májẹ̀mú jẹ́ ọ̀kan nínú àwọn idíwọ̀n iṣẹ́ Ìjọ ní àpapọ̀ pẹ̀lú Bíbélì Mímọ́, Ìwé ti Mọ́mọ́nì, àti Péálì Olówó Iyebíye. Bí ó tilẹ̀ rí bẹ́ẹ̀, Ẹ̀kọ́ àti àwọn Májẹ̀mú jẹ́ àrà ọ̀tọ̀ nítorítí kìí ṣe ìtumọ̀ àwọn ìwé àtijọ́, ṣùgbọ́n orírun rẹ̀ jẹ́ ti òde òní a sì fifúnni láti ọwọ́ Ọlọ́run nípasẹ̀ àwọn àsàyàn wòlíì Rẹ̀ fún ìmúpadàbọ̀-sípò iṣẹ́ mímọ́ Rẹ̀ àti ìgbékalẹ̀ ìjọba Ọlọ́run lórí ilẹ̀ ayé ní àwọn ọjọ́ wọ̀nyìí. Nínú àwọn ìfihàn náà, a ngbọ́ ohùn jẹ́jẹ́ ṣùgbọ́n dídúró ṣinṣin ti Olúwa Jésù Krístì, tí ó nsọ̀rọ̀ lákọ̀tun ní ìgbà kíkún ti àwọn àkókò; àti iṣẹ́ tí a ti bẹ̀rẹ̀ níhĩnyí jẹ́ ìmúrasílẹ̀ fún Bíbọ̀ Rẹ̀ Ẹ̀kejì, ní ìmúṣẹ àti ìbámu pẹ̀lú àwọn ọ̀rọ̀ ti gbogbo àwọn wòlíì mímọ́ láti ìgbà tí ayé ti bẹ̀rẹ̀.

Joseph Smith Kékeré ni a bí ní 23 Oṣù Kejìlá, 1805, ní Sharon, Agbègbè Windsor, Vermont. Ní ìbẹ̀rẹ̀ ìgbé ayé rẹ̀, ó ṣípòpadà pẹ̀lú ẹbí rẹ̀ lọ sí Manchester ọjọ́ òní, ní ìwọ̀ oòrùn New York. Ó jẹ́ pé ìgbàtí ó ngbé níbẹ̀ ní ìgbà ìrúwé 1820, nígbàtí ó jẹ́ ẹni ọdún mẹ́rìnlá ní ọjọ́ orí, ni ó ní ìrírí ìran rẹ̀ àkọ́kọ́, nínú èyítí Ọlọ́run, Bàbá Ayérayé, àti Ọmọ Rẹ̀ Jésù Krístì bẹ̀ẹ́ wò fúnra wọn. A sọ fún un nínú ìran yìí pé Ìjọ òtítọ́ ti Jésù Krístì tí a ti gbékalẹ̀ ní àwọn ìgbà Májẹ̀mú Titun, àti tí ó ti ṣe àbójútó ẹ̀kúnrẹrẹ́ ìhìnrere náà, kò sí lórí ilẹ̀ ayé mọ́. Àwọn ìṣípayá àtọ̀runwá míràn tẹ̀lé e nínú èyítí a ti kọ́ ọ láti ọwọ́ ọ̀pọ̀lọpọ̀ àwọn ángẹ́lì; a fi hàn sí i pé Ọlọ́run ní iṣẹ́ pàtàkì fún un láti ṣe lórí ilẹ̀ ayé àti pé nípasẹ̀ rẹ̀ ni a ó mú Ìjọ Jésù Krístì padàbọ̀ sípò sí orí ilẹ̀ ayé.

Bí àkókò ṣe nlọ, Joseph Smith ni a mú kí ó ṣeéṣe fún nípasẹ̀ ìranlọ́wọ́ àtọ̀runwá láti túmọ̀ àti láti ṣe àtẹ̀jáde Ìwé ti Mọ́mọ́nì. Ní àkókò yìí kannáà òun àti Olíver Cowdery ni a yàn sí Oyè-àlùfáà ti Áarónì láti ọwọ́ Jòhánnù Onítẹ̀bọmi nínú Oṣù Karũn 1829 (wo Ẹ&M 13), àti ní kété lẹ́hìnnáà a yàn wọ́n sí Oyè-àlùfáà ti Melkisédekì láti ọwọ́ àwọn Àpóstélì ìgbàanì Petérù, Jamesì, àti Jòhánnù (wo Ẹ&M 27:12). Àwọn jíjẹ-oyè-àlùfáà mĩràn tẹ̀lé e nínú èyítí àwọn kọ́kọ́rọ́ oyè àlùfáà ti di fífúnni láti ọwọ́ Mósè, Èlíjà, Élíásì, àti ọ̀pọ̀lọpọ̀ àwọn wòlíì ìgbàanì (wo Ẹ&M 110; 128:18, 21). Àwọn jíjẹ-oyè-àlùfáà wọ̀nyìí jẹ́, ni tòótọ́, ìmúpadàbọ̀-sípò àṣẹ àtọ̀runwá fún ènìyàn lórí ilẹ̀ ayé. Ní 6 Oṣù Kẹrin 1830, lábẹ ìdarí láti ọ̀run wá, Wòlíì Joseph Smith ṣe ètò Ìjọ náà, báyìí sì ni Ìjọ òtítọ́ Jésù Krístì bẹ̀rẹ̀ sí ṣiṣẹ́ lẹ́ẹ̀kan síi bíi àgbékalẹ̀ kan láàrin àwọn ènìyàn, pẹ̀lú àṣẹ láti kọ́ni ní ẹ̀kọ́ ìhìnrere àti láti ṣe àbójútó àwọn ìlànà ìgbàlà. (Wo Ẹ&M 20 àti Péálì Olówó Iyebíye, Joseph Smith—History 1.)

Àwọn ìfihàn mímọ́ wọ̀nyí ni a gbà ní ìdáhùn sí àdúrà, ní àwọn àkókò àìní, wọ́n sì jade wá láti inú àwọn ìṣẹ̀lẹ̀ tòótọ́ ní ìgbé ayé àwọn ènìyàn gidi. Wòlíì náà àti àwọn akẹgbẹ́ rẹ̀ wá ìtọ́ni àtọ̀runwá, àwọn ìfihàn wọ̀nyí sì jẹ́ ẹ̀rí pé wọ́n rí i gbà. Nínú àwọn ìfihàn náà a nrí ìmúpadàbọ̀-sípò àti ìfarahàn ìhìnrere Jésù Krístì àti gbígbà wọlé ti ẹ̀kúnrẹ́rẹ́ àwọn àkókò. Ṣíṣípòpadà Ìjọ lọ sí ìhà ìwọ̀ oòrùn láti New York àti Pennsylvania sí Ohio, sí Missouri, sí Illinois, àti ní ìkẹ̀hìn sí Great Basin ti ìwọ̀ oòrùn Amẹ́ríkà àti àwọn ìgbìyànjú tí ó ní agbára ti àwọn Ènìyàn Mímọ́ ní gbígbìdánwò láti kọ́ Síónì sí orí ilẹ̀ ayé ní àwọn àkókò òde òní ni a fi hàn bákannáà nínú àwọn ìfihàn wọ̀nyí.

Púpọ̀ nínú àwọn ìpín ìbẹ́rẹ̀ ní í ṣe pẹ̀lú àwọn ọ̀rọ̀ nípa ìyírọ̀padà àti ṣíṣe àtẹ̀jade Ìwé ti Mọ́mọ́nì (wo àwọn ìpín 3, 5, 10, 17, àti 19). Àwọn ìpín díẹ̀ lẹ́hìnnáà ṣe àfihàn iṣẹ́ Wòlíì Joseph Smith ní síṣe ìyírọ̀padà Bíbélì pẹ̀lú ìmísí, láàrin ìgbà tí ọ̀pọ̀lọpọ̀ àwọn ìpín pàtàkì ti ìpìlẹ̀ ẹ̀kọ́ jẹ́ gbígbà (wò, fún àpẹrẹ, àwọn ìpín 37, 45, 73, 76, 77, 86, 91, àti 132, ọ̀kọ̀ọ̀kan èyítí ó ní ìbáṣepọ̀ tààrà pẹ̀lú ìyírọ̀padà Bíbélì).

Nínú àwọn ìfihàn náà, àwọn ẹ̀kọ́ ìhìnrere ni a gbé kalẹ̀ pẹ̀lú àwọn àlàyé nípa irú àwọn ọ̀rọ̀ ìpìlẹ̀ bí ìwà ọ̀run ti Ọlọ́run Olórí, orírun ènìyàn, jíjẹ́ òdodo Sátánì, èrèdí ara ikú, ṣíṣe dandan ìgbọ́ràn, ìdí fún ironúpìwàdà, àwọn iṣẹ́ ṣíṣe ti Ẹ̀mí Mímọ́, àwọn ìlànà àti ìṣesí tí wọ́n jẹ mọ́ ìgbàlà, àyànmọ́ ilẹ̀ ayé, àwọn ipò ènìyàn ní ọjọ́ iwájú lẹ́hìn Àjínde àti Ìdájọ́, jíjẹ́ ayérayé ìbáṣepọ̀ ìgbéyàwó, àti àdánída jíjẹ́ ayérayé ti ẹbí. Bẹ́ẹ̀ gẹ́gẹ́, ìfarahàn díẹ̀díẹ̀ ti ètò iṣẹ́ àbójútó Ìjọ ni a fihàn pẹ̀lú pípè àwọn bíṣọ́pù, Àjọ Ààrẹ Ìkínní, Ìgbìmọ̀ ti àwọn Méjìlá, àti ti Àádọ́rin àti ìgbékalẹ̀ àwọn ipò iṣẹ́ ìdarí àti àwọn ìyejú mĩràn. Lákotan, ẹ̀rí tí a fifúnni nípa Jésù Krístì—ìwà ọ̀run Rẹ̀, ọlá nlá Rẹ̀, pípé Rẹ̀, ìfẹ́ Rẹ̀, àti agbára ìrànipadà Rẹ̀—mú kí ìwé yìí níye lórí púpọ̀ sí ìran ènìyàn ó sì “níye lórí sí Ìjọ bíi àwọn ọrọ̀ ti gbogbo Ilẹ̀ Ayé” (wo àkọlé sí Ẹ&M 70).

Àwọn ìfihàn náà jẹ kíkọsílẹ̀ ní ojúlówó láti ọwọ́ àwọn akọ̀wé Joseph Smith, àwọn ọmọ Ìjọ sì fi tọkàntọkàn pín àwọn ẹ̀dà àfọwọ́kọ pẹ̀lú ara wọn. Láti ṣe ẹ̀dá àkọsílẹ̀ tí yío pẹ́ títí síi, láìpẹ́ àwọn àkọ̀wé ṣe ẹ̀dà àwọn ìfihàn wọ̀nyí sí inú àwọn ìwé àkọsílẹ̀ àfọwọ́kọ, èyítí àwọn olùdarí Ìjọ lò ní ṣíṣe ìpalẹ̀mọ́ àwọn ìfihàn náà lati jẹ́ títẹ̀. Joseph Smith àti àwọn Ènìyàn Mímọ́ ìbẹ́rẹ̀ wo àwọn ìfihàn náà bí wọ́n ṣe wo Ìjọ: ní jíjẹ́ alààyè, níní ipá, tí ó sì le jẹ́ títúnṣe pẹ̀lú àfikún ìfihàn. Bákannáà wọ́n dáamọ̀ pé ó ṣeéṣe kí àwọn àṣìṣe àìtinúwá ti ṣẹlẹ̀ nípasẹ̀ ìgbésẹ̀ ti ṣíṣe ẹ̀dà àwọn ìfihàn náà ati ṣíṣe ìpalẹ̀mọ́ wọn fún títẹ̀jáde. Nípa báyìí, ìpàdé àpapọ̀ kan ti Ijọ́ pe Joseph Smith ní 1831 láti “ṣe àtúnṣe àwọn àṣìṣe tàbí àìdára èyítí òun le ti ṣe àwárí nípa Ẹ̀mí Mímọ́.”

Lẹ́hìn tí àwọn ìfihàn náà ti di gbígbéyẹ̀wò ati títúnṣe, àwọn ọmọ Ìjọ ní Missouri bẹ̀rẹ̀ sí títẹ ìwé kan tí wọ́n pe àkọlé rẹ̀ ní Ìwé Àwọn Òfin fún ìṣèjọba ti Ìjọ Krístì, èyítí ó ní ọ̀pọ̀lọpọ̀ àwọn ìfihàn ìbẹ̀rẹ̀ ti Wòlíì nínú. Bí ó tilẹ̀ rí bẹ́ẹ̀, ìgbìdánwò àkọ́kọ́ yìí láti tẹ̀ àwọn ìfihàn náà parí, nígbàtí àwọn jàndùkú èrò kan ba ilé iṣẹ́ ìtẹ̀wé ti Àwọn Ènìyàn Mímọ́ jẹ́ ní Jackson County ní 20 Oṣù Keje, 1833.

Ní gbígbọ́ nípa ìparun ilé iṣẹ́ ìtẹ̀wé ti Missouri, Joseph Smith àti àwọn olùdarí Ìjọ mìíràn bẹ̀rẹ̀ àwọn ìpalẹ̀mọ́ láti tẹ àwọn ìfihàn náà ní Kirtland, Ohio. Lẹ́ẹ̀kansíi láti ṣe àtúnṣe àwọn àṣìṣe, ṣe àfọ̀mọ́ àwọn ọ̀rọ̀, àti ṣe ìdámọ̀ àwọn ìdàgbàsókè nínú ẹ̀kọ́ àti ìgbékalẹ̀ Ìjọ, Joseph Smith mójútó yíyẹ̀wò ọ̀rọ̀ inú àwọn ìfihàn kan láti palẹ̀ wọn mọ́ fún títẹ̀jáde ní 1835 bíi Doctrine and Covenants of the Church of the Latter Day Saints. (Ẹ̀kọ́ àti àwọn Májẹ̀mú ti Ìjọ Àwọn Ènìyàn Mímọ́ Ọjọ́ Ìkẹhìn). Joseph Smith fi àṣẹ sí àtúntẹ̀ míràn ti Ẹ̀kọ́ àti àwọn Májẹ̀mú, èyítí ó jẹ́ títẹ̀jáde ní oṣù díẹ̀ péré lẹhìn ikú ajẹ́rìíkú ti Wòlíì ní 1844.

Àwọn Ènìyàn Mímọ́ Ọjọ́-ìkẹhìn ti ìbẹ̀rẹ̀ mọ rírì àwọn ìfihàn náà wọ́n sì rí wọn bíi àwọn ọ̀rọ̀ àfiránṣẹ́ láti ọ̀dọ̀ Ọlọ́run. Ní àkókò kan nígbàtí 1831 nparí lọ, onírúurú àwọn alàgbà Ìjọ fi tọ̀wọ̀tọ̀wọ̀ jẹ́rìí pé Olúwa ti jẹ́ ẹ̀rí sí ọkàn wọn nípa òtítọ́ àwọn ìfihàn náà. Ẹ̀rí yìí ni a tẹ̀ jáde nínú àtúntẹ̀ ti 1835 ti Ẹ̀kọ́ ati àwọn Májẹ̀mú bíi ẹ̀rí kíkọ ti àwọn Àpóstélì Méjìlá:

Ẹ̀RÍ NÁÀ TI 
ÀWỌN ÀPÓSTÉLÌ MÉJÌLÁ SÍ ÒTÍTỌ́ TI 
ÌWÉ Ẹ̀KỌ́ ÀTI ÀWỌN MÁJẸ̀MÚ
Ẹ̀rí náà ti àwọn Ẹlérìí sí Ìwé àwọn Òfin Olúwa, èyítí Ó fifún Ìjọ Rẹ̀ nípasẹ̀ Joseph Smith Kékeré, ẹnití a yàn nípasẹ̀ ohùn Ìjọ fún èrò yìí:

Àwa, nítorínáà, ní ìfẹ́ láti jẹ́rìí sí gbogbo aráyé, sí olúkúlùkù èdá lórí ilẹ̀ ayé, pé Olúwa ti jẹ́rìí sí ọkàn wa, nípasẹ̀ Ẹ̀mí Mímọ́ tí a tú sí orí wa, pé àwọn òfin wọ̀nyí jẹ́ fífi fúnni nípa ìmísí Ọlọ́run, àti tí ó ní èrè fún gbogbo ènìyàn wọ́n sì jẹ́ òtítọ́ gan an.

Awa fi ẹ̀rí yìí fún ayé, pẹ̀lú Olúwa bíi olùrànlọ́wọ́ wa; ó sì jẹ́ pé nípasẹ̀ ore ọ̀fẹ́ Ọlọ́run Bàbá, àti Ọmọ Rẹ̀, Jésù Krístì, ni a fún wa ní ààyè láti ní ànfàní ti jíjẹ́rìí yìí sí ayé, nínú èyítí awa yọ̀ lọ́pọ̀lọpọ̀, ní gbigbàdúrà sí Olúwa nígbà gbogbo pé kí àwọn ọmọ ènìyàn ó lè jẹ ànfàní nípa rẹ̀.

Orúkọ àwọn Méjìlá náà ni:

Thomas B. Marsh

David W. Patten

Brigham Young

Heber C. Kimball

Orson Hyde

William. E. McLellin

Parley P. Pratt

Luke S. Johnson

William Smith

Orson Pratt

John F. Boynton

Lyman E. Johnson

Nínú àwọn àtúntẹ̀ tẹ̀lé-n-tẹ̀lé lẹ́hìnwá ti Ẹ̀kọ́ àti àwọn Májẹ̀mú, àwọn àfikún ìfihàn tàbí àwọn ohun àkọsílẹ̀ míràn ni a ti fi kún un, bí a ṣe gbà wọ́n àti bí a ṣe tẹ́wọ́gbà wọ́n nipa àwọn ìpéjọpọ̀ tàbí àwọn ìpàdé àpéjọpọ̀ ti Ìjọ tí ó ní àṣẹ. Àtúntẹ̀ ti 1876, tí a pèsè lati ọwọ́ Àlàgbà Orson Pratt ní abẹ́ ìdarí Brigham Young, ṣe ètò àwọn ìfihàn náà ní ìbámu sí àkójọ àwọn ìṣẹ̀lẹ̀ lẹ́sẹẹsẹ ó sì mú àwọn àkọlé titun wá pẹ̀lú àwọn ọ̀rọ̀ ìṣaájú onítàn.

Bẹ̀rẹ̀ pẹ̀lú àtẹ̀jáde ti Ọdún 1835, àwọn ẹ̀kọ́ méje tẹ̀lé-n-tẹ̀lé nípa ìmọ̀ ẹ̀sìn wà nínú rẹ̀ bákannáà; ìwọ̀nyí ni a fún ní àkòrí Lectures on Faith (Ìdánilẹ́kọ̃ lórí Ìgbàgbọ́). Ìwọ̀nyí ni a ti pèsè fún lílò ní Ilé Ẹ̀kọ́ àwọn Wòlíì ní Kirtland, Ohio, láti 1834 sí 1835. Bí ó tilẹ̀ jẹ́ pé ó jẹ́ ànfàní fún ẹ̀kọ́ àti ìtọ́sọ́nà, àwọn ìdánilẹ́kọ̃ wọ̀nyí ni a ti yọ kúrò nínú Ẹ̀kọ́ àti àwọn Májẹ̀mú láti àtẹ̀jáde 1921 nítorí ti a kò fi wọ́n fúnni tàbí gbé wọn kalẹ̀ bíi àwọn ìfihàn sí gbogbo Ìjọ.

Nínú àtúntẹ̀ Ẹ̀kọ́ àti àwọn Májẹ̀mú ti 1981 ní Èdè Òyìnbó, àwọn àwẹ́ ìwé mẹ́ta jẹ́ fífikún fún ìgbà àkọ́kọ́. Ìwọ̀nyí ni àwọn ìpín 137 àti 138, tí ó gbé àwọn ìpilẹ̀sẹ̀ ìgbàlà fún àwọn òkú kalẹ̀; àti Ìkéde Lábẹ́ Àṣẹ 2, ní kíkéde pé gbogbo ọkùnrin ọmọ Ìjọ tí wọ́n bá yẹ le jẹ́ yíyàn sí oyè àlùfáà láì ka ẹ̀yà tàbí àwọ̀ ara sí.

Olukúlùkù àtúntẹ̀ titun ti Ẹ̀kọ́ àti àwọn Májẹ̀mú ní àwọn àṣìṣe àtẹ̀hìnwá tí a ti túnṣe àti àfikún àwọn ọ̀rọ̀ ìwífúnni titun, pàápàá nínú àwọn abala onítàn ti àwọn àkọlé ìpín. Àtúntẹ̀ ti lọ́wọ́lọ́wọ́ yìí tún àwọn ònkà ọjọ́ ṣe síi àti àwọn orúkọ ibìkan ó sì ṣe àwọn àtúnṣe mìíràn. Àwọn àyípadà wọ̀nyí ni a ti ṣe láti mú ohun èlò náà wá sí ìbámu pẹ̀lú ìwífúnni onítàn tí ó péye jùlọ. Àwọn ìrí mìíràn tí àtúntẹ̀ titunjùlọ yìí ní nínú ni àwọn àwòrán tí a ti ṣe àgbéyẹ̀wò tí wọ́n nṣe àfihàn àwọn ibi aláwòrán pàtàkì nínú èyítí a ti gba àwọn ìfihàn, pẹ̀lú àwọn fọ́tò tí a ti mú dára síi ti àwọn ibi onítàn ti Ìjọ, àwọn atọ́ka sọ́tũn-sósì, àwọn àkọlé ìpín, ati àwọn àkékúrú àkòrí-ọ̀rọ̀, gbogbo èyítí ó jẹ́ pípèrò láti ran àwọn ònkàwé lọ́wọ́ láti ní òye àti láti yọ̀ nínú ọ̀rọ̀ ìfiránṣẹ́ ti Olúwa bí a ṣe fi fúnni nínú Ẹ̀kọ́ ati àwọn Májẹ̀mú. Ìwífúnni fún àwọn àkọlé ìpín ni a ti mú láti inú Àfọwọ́kọ Ìwé Ìtàn Ìjọ àti History of the Church (Ìwé Ìtàn Ìjọ́) títẹ̀jáde (lápapọ̀ tí a ntọ́ka sí nínú àwọn àkọlé bíi ìtàn ti Joseph Smith) àti Joseph Smith Papers (Àwọn awẹ́ ìwé Joseph Smith).


Ẹ̀KỌ́ ÀTI ÀWỌN MÁJẸ̀MÚ NÁÀ
ÌPÍN 1

Ìfihàn tí a fi fúnni nípasẹ̀ Wòlíì Joseph Smith ní ọjọ́ kínní Oṣù Kọkànlá ọdún 1831, ní àkókò àkànṣe ìpàdé kan tí àwọn alàgbà ìjọ ṣe ní Hiram, Ohio. Ọ̀pọ̀lọpọ̀ àwọn ìfihan ni a ti rígba láti ọwọ́ Olúwa sáájú àkókò yìí, àti pé àkójọpọ̀ ti àwọn wọ̀nyi fún títẹ̀ jade ní ẹ̀dà ìwé jẹ́ ọ̀kan pàtàkì nínú ohun tí a gbà wọlé ní ìpàdé àpapọ̀ náà. Ìpín yìí jẹ́ ọ̀rọ̀ ìsaájú ìwé Olúwa sí àwọn ẹ̀kọ́, àwọn májẹ̀mú, àti àwọn òfin tí a fi fúnni ní ìgbà yí.

1–7, Ohùn ìkìlọ̀ yíó wà fún gbogbo ènìyàn; 8–16, Ìṣubú kúrò nínú òtítọ́ àti ìwà búburú síwájú Bíbọ̀ Ẹ̀ẹ̀kejì; 17–23, Joseph Smith ni a pè lati mú òtítọ́ àti agbára Olúwa padà bọ̀ sípò lórí ilẹ̀ ayé; 24–33, Ìwé Ti Mọ́mọ́nì ni a mú jade tí a sì fi ìjọ òtítọ́ kalẹ̀; 34–36, A o mú àlàáfíà kúrò lórí ilẹ̀ ayé; 37–39, Wádìí àwọn òfin wọ̀nyi.

1 Ẹ fetísílẹ̀, Áà ẹ̀yin ènìyàn ìjọ mi, ni ohùn ẹnití ngbé ní ibi gíga, àti ẹnití ojú rẹ̀ wà lára gbogbo ènìyàn ńwí; Bẹ́ẹ̀ni, lõtọ́ ni mo wí: Ẹ fetísílẹ̀ ẹ̀yin ènìyàn lati ọ̀nà jíjìn; àti ẹ̀yin tí ẹ wà lórí àwọn erékùsù òkun, ẹ jùmọ̀ tẹ́tísílẹ̀.

2 Nítorí lõtọ́ ni ohùn Olúwa nkọ sí gbogbo ènìyàn, kò sì sí ẹnikan tí yíò yọ; àti pé kì yíò sí ojú tí kì yíò rí, tàbí etí tí kì yíò gbọ́ tàbí ọkàn tí kì yíò wọnú rẹ̀.

3 Àti pé àwọn ọlọ̀tẹ̀ yíò gbọgbẹ́ ìbànújẹ́ púpọ̀, nítorí àwọn àìṣedẽdé wọn yíó di sísọ ní àwọn orí-ilé, àti àwọn ìṣe ìkọ̀kọ̀ wọn ni yíò di fífihàn.

4 Àti pé ohùn ìkìlọ̀ yíò wá fún gbogbo ènìyàn lati ẹnu àwọn ọmọ-ẹhìn mi, àwọn tí mo ti yàn ní awọn ọjọ́ ìkẹ́hìn yìí.

5 Àti pé wọn yíò jade lọ, ẹnikẹ́ni kì yíò sì dá wọn dúró, nítorí èmi Olúwa ti pàṣẹ fún wọn.

6 Kíyèsíi, èyí jẹ́ àṣẹ mi, àti àṣẹ ti àwọn ìránṣẹ mi, àti ọ̀rọ̀ ìṣaájú mi sí ìwé àwọn òfin mi, èyí tí mo fi fún wọn lati tẹ̀ fún yin, Áà ẹ̀yin olùgbé ilẹ̀ ayé.

7 Nítorínáà, ẹ bẹ̀rù kí ẹ sì wárìrì, Áà ẹ̀yin ènìyàn, nítorí ohun tí èmi Olúwa ti pàṣẹ nínú wọn yíò wá sí ìmúṣẹ.

8 Àti pé lõtọ́ ni mo wí fún yin, pé àwọn tí wọ́n jade lọ, ní jíjẹ́ àwọn ìhìn wọ̀nyí fún àwọn olùgbé ilẹ̀ ayé, àwọn ni a fi agbára fún lati fi èdídí dì lórí ilẹ̀ ayé àti ní ọ̀run, awọn aláìgbàgbọ́ àti awọn ọlọ̀tẹ̀;

9 Bẹ́ẹ̀ni, lõtọ́, lati fi èdídí dì wọn títí di ọjọ́ náà nígbàtí ìbínú Ọlọ́run yíò di títú jade sí orí àwọn ènìyàn búburú láì ní òṣùnwọ̀n—

10 Títí di ọjọ́ tí Olúwa yíò dé lati san fún olúkúlùkù ènìyàn gẹ́gẹ́bí iṣẹ́ rẹ̀, àti lati wọ̀n fún olúkúlùkù ènìyàn gẹ́gẹ́bí òsùnwọ̀n tí òun ti fi wọ̀n fún arákùnrin rẹ̀.

11 Nítorínáà ohùn Olúwa nkọ sí awọn ìpẹ̀kun ilẹ̀ ayé, pé kí gbogbo àwọn tí ó bá fẹ́ gbọ́ lè gbọ́:

12 Ẹ múra, ẹ múra nítorí èyí tí ó mbọ̀, nítorí Olúwa súnmọ́ itosí;

13 Àti pé ìbínú Olúwa ti ru sókè, àti idà rẹ̀ ti di wíwẹ̀ ní ọ̀run, àti pé yíò ṣubú lórí àwọn olùgbé ilẹ̀ ayé.

14 Àti pé apá Olúwa yíò di fífihàn, ọjọ́ náà sì dé tán tí àwọn ẹnití kì yíò gbọ́ ohùn Olúwa, bẹ́ẹ̀ni ohùn àwọn ìránṣẹ́ rẹ̀, bẹ́ẹ̀ni ní ṣíṣe àkíyèsí sí àwọn ọ̀rọ̀ àwọn wòlíì àti àwọn àpóstélì, yíò di kíké kúrò láàrin àwọn ènìyàn;

15 Nítorí wọ́n ti yapa kúrò ní àwọn ìlànà mi, wọn sì ti sẹ́ májẹ̀mú ayérayé mi;

16 Wọn kò wá Olúwa láti fi ẹsẹ̀ òdodo rẹ̀ múlẹ̀, ṣùgbọ́n olúkúlùkù ènìyàn ńrìn ní ọ̀nà tirẹ̀, àti ní títẹ̀lé àwòrán ọlọ́run tirẹ̀, èyí tí àwòrán rẹ̀ wà ní ìrí ti ayé, àti èyí tí ohun ìní inú rẹ̀ jẹ́ ti òrìṣà kan, èyítí ó di ogbó tí yíò sì ṣègbé nínú Bábilónì, àní Babiloni nlá, èyítí yíò ṣubú.

17 Nítorínáà, èmi Olúwa, ní mímọ àwọn ewu tí yíò wá sí orí àwọn olùgbé ilẹ̀ ayé, ké pe ìránṣẹ́ mi Joseph Smith, Kékeré, mo sì sọ̀rọ̀ sí i lati ọ̀run, mo sì fún un ní àwọn òfin;

18 Àti pé bákannáà mo fi àwọn òfin fún àwọn míràn, pé wọn nílati kéde àwọn nkan wọ̀nyi sí ayé; àti gbogbo eléyi kí ó lè wá sí ìmúṣẹ, èyítí a ti kọ láti ọwọ́ àwọn wolíì—

19 Àwọn ohun aláìlágbára ti ayé yíò jade wá, wọn yíó sì wó àwọn alágbára àti àwọn tí wọn ní ipá lulẹ̀, pé kí ènìyàn máṣe gba ọmọnìkejì rẹ̀ ní ìmọ̀ràn, bẹ́ẹ̀ni kí ó má gbẹ́kẹ̀lé apá ẹran ara—

20 Ṣùgbọ́n kí olúkúlùkù ènìyàn lè sọ̀rọ̀ ní orúkọ Ọlọ́run, tí í ṣe Olúwa, àní Olùgbàlà aráyé;

21 Kí ìgbàgbọ́ pẹ̀lú lè gbilẹ̀ nínú ilẹ̀ ayé.

22 Kí májẹ̀mú mi ti ayérayé lè fi ẹsẹ̀ múlẹ̀.

23 Kí á lè kéde ẹ̀kúnrẹ́rẹ́ ìhìnrere mi láti ẹnu aláìlagbára àti òpè sí àwọn òpin ayé, àti níwájú àwọn ọba àti àwọn alakoso.

24 Kíyèsíi, èmi ni Ọlọ́run, mo sì ti sọ ọ́; àwọn òfin wọ̀nyi jẹ́ tèmi, a sì fi wọn fún àwọn ìránṣẹ́ mi nínú àìlágbára wọn, ní irú èdè wọn, kí wọn ó lè ní òye.

25 Àti pé níwọnbí wọn bá ṣe àṣìṣe kí á lè sọọ́ di mímọ̀;

26 Àti pé níwọnbí wọn bá nwá ọgbọ́n kí á lè fún wọn ní ẹ̀kọ́;

27 Àti pé níwọ̀nbí wọn bá dẹ́ṣẹ̀ kí á lè bá wọn wí, kí wọn lè ronúpìwàdà.

28 Àti pe níwọnbí wọn bá ní ìrẹ̀lẹ̀ kí á lè sọ wọn di alágbára, àti kí a bùkún wọn láti òkè wá, kí wọn sì rí ìmọ̀ gbà láti àkókò dé àkókò.

29 Àti lẹ́hìn rírí àkọsílẹ̀ ti àwọn ará Néfì gbà, Bẹ́ẹ̀ni, àní ìránṣẹ mi Joseph Smith, Kékeré, lè ní agbára láti túmọ̀ Iwé ti Mọ́mọ́nì, nípa àánú Ọlọ́run, pẹ̀lú agbára Ọlọ́run.

30 Àti bákannáà àwọn ẹnití a fún ní àwọn òfin wọnyìí, lè ní agbára láti fi ìpìlẹ̀ ìjọ mi yìí lélẹ̀, àti láti mú-un jade kúrò nínú ìfarasin àti jáde kúrò nínú òkùnkùn, ìjọ kan ṣoṣo tí ó jẹ́ òtítọ́ àti alààyè lórí gbogbo ilẹ̀ ayé, èyí tí Emi, Olúwa ní inú dídùn sí, ní sísọ̀rọ̀ sí ìjọ ní àpapọ̀ ati kì íṣe ẹni kọ̀ọ̀kan—

31 Nítorí èmi Olúwa kò lè bojúwo ẹ̀ṣẹ̀ pẹ̀lú ìwọ̀n ìyọ́nú tí ó kéré jùlọ;

32 Bí ó tilẹ̀ ríbẹ́ẹ̀, ẹnití ó bá ronúpìwàdà tí ó sì nṣe àwọn òfin Olúwa yíò rí ìdáríjì.

33 Àti ẹnití kò bá ronúpìwàdà, lọ́wọ́ rẹ̀ ni a ó ti gba àní ìmọ́lẹ̀ tí ó ti ní; nítorí Ẹmí mi kì yíò fi ìgbà gbogbo ja ìjàkadì pẹ̀lú ènìyàn, ni Olúwa àwọn ọmọ ogun wí.

34 Àti lẹ́ẹ̀kansíi, lõtọ́ ni mo wí fún yin, Áà ẹ̀yin olùgbé orí ilẹ̀ ayé: èmi Olúwa ní ìfẹ́ láti sọ gbogbo nkan wọ̀nyi di mímọ̀ sí gbogbo ẹlẹ́ran ara;

35 Nítorí èmi kìí ṣe ojúṣaájú ẹnikẹ́ni, àti kí gbogbo ènìyàn lè mọ̀ pé ọjọ́ náà dé kánkán; wákàtí náà kò tíì dé, ṣugbọ́n ó súnmọ́, nígbàtí a ó mú àlàáfíà kúrò lórí ilẹ̀ ayé, àti tí eṣù yíò ní agbára lórí ìjọba tirẹ̀.

36 Àti pé bákannáà, Olúwa yíò ní agbára lórí àwọn èniyàn mímọ́ rẹ̀, yíò sì jọba láàrin wọn, yíò sì sọ̀kalẹ̀ wá pẹ̀lú ìdajọ́ sí orí Idumea, tàbi ayé.

37 Ẹ ṣe àyẹ̀wò àwọn òfin wọnyí, nítorí wọn jẹ́ òtítọ̀ àti òdodo, àti pé àwọn àsọtẹ́lẹ̀ àti àwọn ìlérí tí ó wà nínú wọn gbogbo ni yíò wá sí ìmúṣẹ.

38 Ohun tí èmi Olúwa ti sọ, mo ti sọ, èmi kò sì tọrọ gáfárà fún ara mi, ati pé bí àwọn ọ̀run àti ilẹ̀ ayé bá tilẹ̀ kọjá lọ, ọ̀rọ̀ mi kì yíò kọjá lọ, ṣùgbọ́n gbogbo rẹ̀ yíò wá sí ìmúṣẹ, bóyá nípa ohùn tèmi tàbí ohùn àwọn ìránṣẹ mi, ọ̀kan náà ni.

39 Nítorí kíyèsíi, àti wòó, Olúwa ni Ọlọ́run, Ẹ̀mí sì jẹ́ri àkọsílẹ̀, àkọsílẹ̀ náà sì jẹ́ òtítọ́, àti pé òtítọ́ náà dúró láé ati títí láéláé. Amin.

ÌPÍN 2

Àwọn ohun tí a fà yọ nínú ìwé ìtàn Joseph Smith ní ṣíṣe àtúnsọ àwọn ọ̀rọ ángẹ́lì Mórónì sí Wòlíì Joseph Smith, nígbàtí ó wà ní ilé bàbá Wòlíì ní Manchester, New York, ní ìrọ̀lẹ́ 21 Oṣù Kẹsãn 1823. Moroni ni ìkẹhìn nínú àwọn ọ̀pọ̀ ònkọ̀tàn tí wọn ti ṣe àkọsílẹ̀ èyí tí ó wà níwájú gbogbo ayé nísisìnyìí gẹ́gẹ́bí Ìwé Ti Mọ́mọ́nì. (Ṣe àfiwé Málákì 4:5–6; bákannáà ìpín 27:9; 110:13–16; àti 128:18.)

1, Elijah ni yíò fi oyè-àlùfáà hàn; 2–3, Àwọn ìlérí ti àwọn bàbá ni a gbìn sínú ọkàn àwọn ọmọ.

1 Kíyèsíi, èmi yíò fi oyè àlùfáà hàn sí ọ, láti ọwọ́ wòlíì Elijah, síwájú bíbọ̀ ọjọ́ nlá tí ó sì ní ẹ̀rù ti Olúwa.

2 Òun yíò sì gbìn sí ọkàn àwọn ọmọ awọn ìlérí tí a ṣe fún àwọn bàbá, ati ọkàn ti àwọn ọmọ yíò sì yí sí ọ̀dọ̀ àwọn bàbá wọn.

3 Bí èyí kò bá rí bẹ́ẹ̀, gbogbo ilé ayé ni yíò di ìfiṣòfò ní bíbọ̀ rẹ̀.

ÌPÍN 3

Ìfihàn tí a fi fún Wòlíì Joseph Smith, ní Harmony, Pennsylvania, ní oṣù Keje ọdún 1828, tí ó níí ṣe pẹ̀lú sísọnù ojú ewé ìwé mẹ́rindinlọgọ́fà tí a fi ọwọ́ kọ ìtumọ̀ rẹ̀ láti inú abala àkọ́kọ́ Ìwé Ti Mọ́mọ́nì, èyí tí a pè ní ìwé ti Lehi. Wòlíì náà ti fi ìlọ́ra fi ààyè sílẹ̀ kí àwọn ojú ewé ìwé náà kúrò ní ìpamọ́ rẹ̀ bọ́ sí ọ̀dọ̀ Martin Harris, ẹnití ó ti ṣiṣẹ́ fún ìgbà díẹ̀ bíi akọ̀wé nínú iṣẹ́ ìtumọ̀ Ìwé ti Mọ́mọ́nì. Ìfihàn yìí ni a fi fúnni nípasẹ̀ Urímù àti Túmímù. (Wo ìpín 10.)

1–4, Ipa ọ̀nà Olúwa jẹ́ ọ̀kan yípo ayeraye; 5–15, Joseph Smith gbọ́dọ̀ ronúpìwàdà tàbi kí ó pàdánù ẹ̀bùn láti túmọ̀; 16–20, Ìwé Ti Mọ́mọ́nì wá láti gba irú ọmọ Léhì là.

1 Àwọn iṣẹ́, àti àwọn àgbékalẹ̀, àti àwọn èrò Ọlọ́run kò ṣeé bàjẹ́, wọn kò sì le di asán.

2 Nítorí Ọlọ́run kìí rìn ní àwọn ipa ọ̀nà tí ó wọ́, tàbí kí ó yà sí ọwọ́ ọ̀tún tàbí sí òsì, òun kìí yípadà kúrò lórí ohun náà tí ó ti sọ, nítorínáà àwọn ọ̀nà rẹ̀ tọ́, ipa ọ̀nà rẹ̀ sì jẹ́ ọ̀kan yípo ayérayé.

3 Ránti, rántí pé kìí ṣe iṣẹ́ ti Ọlọ́run ni a mú díbàjẹ́, ṣùgbọ́n iṣẹ́ ti ènìyàn.

4 Nítorí, bí ó tilẹ̀ jẹ́ pé ènìyàn lè ní ọ̀pọ̀lọpọ̀ ìfihàn, àti agbára láti ṣe ọ̀pọlọpọ̀ iṣẹ́ títóbi, síbẹ̀ tí ó bá ńṣògo nínú ipá ti ara rẹ̀, tí ó sì ka awọn ìmọ̀ràn Ọlọ́run sí asán, tí ó sì ńtẹ̀lé àwọn èrò ti ara rẹ̀ àti ìfẹ́ ti ẹran ara, òun gbọdọ̀ ṣubú kí ó sì gba ẹ̀san Ọlọ́run òdodo sí orí rẹ̀.

5 Kíyèsíi, a ti fa àwọn ohun wọ̀nyí lé ọ lọ́wọ́, ṣùgbọ́n báwo ni àwọn òfin rẹ ṣe le tó; kí o sì rántí bákannáà àwọn ìlérí tí a ṣe fún ọ, bí ìwọ kò bá ré wọn kọjá.

6 Àti pé kíyèsíi, ìgbà púpọ̀ ni o ti ré àwọn àṣẹ ati òfin Ọlọ́run kọjá, tí o sì ti tẹ̀síwájú nínú ìyílọ́kànpadà ti àwọn ènìyàn.

7 Nítorí, kíyèsíi, ìwọ kò nílati bẹ̀rù ènìyàn ju Ọlọ́run lọ. Bí ó tilẹ̀ jẹ́ wípé ènìyàn kò ka ìmọ̀ràn Ọlọ́run sí, síbẹ̀ wọn kẹ́gàn àwọn ọ̀rọ̀ rẹ̀—

8 Síbẹ̀ ó yẹ kí o jẹ́ olõtọ́, àti pé òun ìbá na apá rẹ̀ kí ó sì dáàbò bò ọ lọ́wọ́ gbogbo àwọn ọfà iná ọ̀tá; òun ìbá sì wà pẹ̀lú rẹ ní gbogbo ìgbà wàhálà.

9 Kíyèsíi, ìwọ ni Joseph, a sì ti yàn ìwọ láti ṣe iṣẹ́ Olúwa, ṣùgbọ́n nítorí ìrékọjá, bí ìwọ kò bá kíyèsára ìwọ yío ṣubú.

10 Ṣùgbọ́n rantí, aláànú ni Ọlọ́run, nítorínáà, ronúpìwàdà lórí ohun náà tí ìwọ ti ṣe èyítí ó lòdì sí òfin tí mo fi fún ọ, àti pé ìwọ náà ni a yàn síbẹ̀síbẹ̀, a sì tún ti pè ọ́ sí iṣẹ́ náà.

11 Bíkòṣepé ìwọ bá ṣe èyí, a o jọ̀wọ́ rẹ lọ́wọ́ ìwọ yíò sì dàbí àwọn ènìyàn míràn, ìwọ̀ kì yíò sì ní ẹ̀bùn mọ́.

12 Àti pé nígbàtí ìwọ bá jọ̀wọ́ ohun náà èyí tí Ọlọ́run ti fún ọ ní ìríran àti agbára láti túmọ̀, ìwọ jọ̀wọ́ ohun náà èyí tí ó jẹ́ mímọ́ sí ọwọ́ ènìyàn búburú,

13 Ẹnití ó ti ka àwọn ìmọràn Ọlọ́run sí asán, àti tí ó ti ṣẹ́ àwọn ìlérí mímọ́ jùlọ tí a ṣe níwájú Ọlọ́run, àti tí ó ti gbé ara lé ìdájọ́ ti ara rẹ̀ tí ó sì ṣògo nínú ọgbọ́n ti ara rẹ̀.

14 Àti pé èyí ni ìdí tí ìwọ fi pàdánù àwọn ànfaní rẹ fún ìgbà kan—

15 Nítorí ìwọ ti fi ààyè gba ìmọ̀ràn olùdarí rẹ lati di ìtẹ̀mọ́lẹ̀ láti àtètèkọ́ṣe.

16 Bí ó tilẹ̀ rí bẹ́ẹ̀, iṣẹ́ mi yíò mã tẹ̀ síwájú, níwọ̀nbí ìmọ̀ nípa Olùgbàlà kan ti di mímọ̀ fún ayé, nípasẹ̀ ẹ̀rí láti ẹnu àwọn Júù, àní bẹ́ẹ̀ ni ìmọ̀ nípa Olùgbàlà kan yíò wá sí ọ̀dọ̀ àwọn ènìyàn mi—

17 Àti sí àwọn ará Néfì, àti àwọn ará Jákọ́bù, àti àwọn ará Jósefù, àti àwọn ará Sórámù nípasẹ̀ ẹ̀rí àwọn bàbá wọn—

18 Àti pé ẹ̀rí yìí yíò wá sí ìmọ àwọn ará Lámánì, àti àwọn ará Lẹ́múẹ́lì, àti àwọn Iṣmaẹ́lì, tí wọn ti rẹ̀hin nínú àìgbàgbọ́ nítorí àìṣedẽdé àwọn bàbá wọn, àwọn ẹnití Olúwa gbà láàyè láti pa àwọn arákùnrin wọn awọn ará Néfì run, nítorí àwọn àìṣedéédé àti àwọn ìríra wọn.

19 Àti pé nítorí ìdí èyí gãn ni a ṣe pa àwọn àwo wọ̀nyí mọ́, èyí tí ó ní àwọn àkọsílẹ̀ wọ̀nyí nínú—kí àwọn ìlérí Olúwa baà lè wá sí ìmúṣẹ, èyí tí ó ṣe fún àwọn ènìyàn rẹ̀.

20 Àti pé kí àwọn ará Lámánì le ní ìmọ̀ nípa àwọn bàbá wọn, àti kí wọn le mọ àwọn ìlérí Olúwa, àti kí wọn le gbà ìhìnrere gbọ́ kí wọn ó sì le gbẹ́kẹ̀lé àwọn iṣẹ́ òdodo Jesu Kristi, ati kí wọn ó di ìṣelógo nípasẹ̀ ìgbàgbọ́ nínú orúkọ rẹ̀, àti pé nípasẹ̀ ìrònúpìwàdà wọn kí a lè gbà wọ́n là. Amín.

ÌPÍN 4

Ìfihàn tí a fi fúnni nípasẹ̀ Wòlíì Joseph Smith sí bàbá rẹ̀, Joseph Smith Àgbà, ní Harmony, Pennsylvania, Oṣù kejì ọdún 1829.

1–4, Síṣe iṣẹ́-ìsìn akíkanjú kó àwọn ìránṣẹ́ Olúwa yọ; 5–6, Àwọn ìwà bĩ ti Ọlọ́run mú wọn yẹ fún iṣẹ́ ìránṣẹ́; 7, Àwọn ohun ti Ọlọ́run gbọ́dọ̀ jẹ́ lílépa.

1 Nísisìyí kíyèsíi, isẹ́ ìyanu kan ti fẹ́ jáde wá láàrin àwọn ọmọ ènìyàn.

2 Nítorínáà, gbogbo ẹ̀yin tí ẹ bẹ̀rẹ̀ iṣẹ́-ìsìn Ọlọ́run, ẹ ríi wípé ẹ sìn-ín pẹ̀lú gbogbo ọkàn, ipá, iyè àti okun, kí ẹ̀yin baà lè dúró láì ní ìdálẹ́bi níwájú Ọlọ́run ní ọjọ́ ìkẹhìn.

3 Nítorínáà, bí ẹ̀yin bá ní ìfẹ́ láti sin Ọlọ́run, a pè yìn sí iṣẹ́ náà;

4 Nítorí, kíyèsíi, oko ti funfun nísisìyí fún ìkórè; àti wòó, ẹnití ó bá sì fi dòjé rẹ̀ pẹ̀lú ipá rẹ̀, òun náà ni ó kórè sínú àká kí òun má baà ṣègbé, ṣùgbọ́n kí ó mú ìgbàlà wá fún ẹ̀mí rẹ̀;

5 Àti pé ìgbàgbọ́, ìrètí, ìfẹ́ àìlẹ́gbẹ́ àti ìfẹ́, pẹ̀lú fífi ojú sí ògo Ọlọ́run nìkan, mú un yẹ fún iṣẹ́ náà.

6 Ẹ rántí ìgbàgbọ́, ìwà rere, ìmọ̀, àìrékọjá, sùúrù, inú rere sí ọmọnìkejì, ìwà-bí-Ọlọ́run, ìfẹ́ àìlẹ́gbẹ́, ìrẹ̀lẹ̀, aápọn.

7 Ẹ béèrè, ẹ̀yin yíò sì rí gbà; ẹ kan ilẹ̀kùn, a ó sì ṣí i sílẹ̀ fún yín. Àmín.

ÌPÍN 5

Ìfihàn tí a fi fúnni nípasẹ̀ Wòlíì Joseph Smith, ní ìlú Harmony, Pennsyvania, Oṣù Kejì ọdún 1829, tí Martin Harris béèrè fún.

1–10, Ìran yìí yíò gba ọ̀rọ̀ Olúwa nípasẹ̀ Joseph Smith; 11–18, Àwọn ẹlẹ́ri mẹ́ta yíò jẹ́ri sí Ìwé Ti Mọ́mọ́nì; 19–20, A ó fi ẹsẹ̀ ọ̀rọ̀ Olúwa múlẹ̀ bí ti awọn ìgbà ìṣaájú; 21–35, Martin Harris lè ronúpìwàdà kí ó sì jẹ́ ọ̀kan nínú àwọn Ẹlérìí náà.

1 Kíyèsíi, mo wí fún ọ, pé bí ìránṣẹ́ mi Martin Harris ṣe fẹ́ ẹ̀rí lati ọwọ́ mi, pé ìwọ, ìránṣẹ́ mi Joseph Smith, Kékeré, ti gba àwọn àwo àkọsílẹ̀ náà èyí tí ìwọ ti jẹ́rìí sí, tí o sì kọ àkọsílẹ̀ pé o ti gbã lati ọ̀dọ̀ mi;

2 Àti nísisìyí, kíyèsíi, èyí ni ìwọ ó sọ fún un—ẹnití o bá ọ sọ̀rọ̀, sọ fún ọ pé: Èmi, Olúwa, èmi ni Ọlọ́run, mo sì ti fi àwọn nkan wọ̀nyí fún ọ, ìránṣẹ́ mi Joseph Smith, Kékeré, mo sì ti pàṣẹ fún ọ pé o níláti dúró bíi ẹlérìí àwọn nkan wọ̀nyí.

3 Àti pé èmi ti mú kí ìwọ, pé o nílati wọ inú majẹ̀mú pẹ̀lú mi, pé ìwọ kì yíò fi hàn wọ́n bíkòṣe sí àwọn ènìyàn wọ̃nnì tí èmi ti pàṣẹ fún ọ; ìwọ kò sì ní agbára lórí wọn àyàfi bí mo bá fi í fún ọ.

4 Àti pé ìwọ ní ẹ̀bùn láti túmọ̀ àwọn àwo àkọsílẹ̀ náà; èyí sì jẹ́ ẹ̀bùn àkọ́kọ́ tí èmi fi fún ọ; àti pé mo ti paá láṣẹ pé ìwọ kò gbọdọ̀ ṣebí ẹnipé o ní ẹ̀bùn míràn títí tí èrò mi yíó fi wá sí ìmúṣẹ nípa èyìí; nítorí èmi kì yíò fi ẹ̀bùn míràn fún ọ títí tí yíò fi parí.

5 Lõtọ́, ni mo wí fún ọ, pé ègbé yíò wá sí ọ̀dọ̀ àwọn olùgbé orí ilẹ̀ bí wọn kò bá fetísílẹ̀ sí àwọ̀n ọ̀rọ̀ mi;

6 Nítorí lẹ́hìn àkókò yìí a ó yàn ọ́, ìwọ yíò sì jade lọ láti fi àwọn ọ̀rọ̀ mi fún àwọn ọmọ ènìyàn.

7 Kíyèsíi, bí wọn kò bá ní gba àwọn ọ̀rọ̀ mi gbọ́, wọn kì yíò gbà ọ́ gbọ́, ìránṣẹ mi Joseph, bí ó bá ṣeéṣe pé kí ìwọ fi gbogbo àwọn ohun wọnyí hàn wọ́n tí èmi ti fà lé ọ lọ́wọ́.

8 Áà, ìran aláìgbàgbọ́ àti ọlọ́rùn líle yìí—ìbínú mi ru sókè sí wọn.

9 Kíyèsíi, lõtọ́ ni mo wí fún ọ, mo ti fi àwọn ohun wọ̃nnì pamọ́ èyítí mo ti fà fún ọ, ìránṣẹ́ mi Joseph, fún ìdí tí ó jẹ́ ọgbọ́n nínú mi, a ó sì fi í hàn fún àwọn ìran ọjọ́ iwájú.

10 Ṣùgbọ́n ìran yìí yíò gba ọ̀rọ̀ mi nípasẹ̀ rẹ.

11 Àti pé ní àfikún sí ẹ̀rí rẹ, ẹ̀rí láti ẹnu mẹ́ta nínú àwọn ìránṣẹ́ mi, àwọn tí èmi yíò pè tí n ó sì yàn, sí àwọn ẹnití èmi yíò fi àwọn ohun wọ̀nyí hàn, wọn yíò sì jade lọ pẹ̀lú ọ̀rọ̀ mi èyí tí a ó fi fúnni nípasẹ̀ rẹ.

12 Bẹ́ẹ̀ni, wọn yíò mọ̀ pẹ̀lú ìdánilójú pé àwọn ohun wọ̀nyí jẹ́ òtítọ́, nítorí láti ọ̀run ni èmi yíò ti kéde rẹ̀ fún wọn.

13 Èmi yíò fún wọn ní agbára pé kí wọn le kíyèsíi kí wọn sì wo àwọn nkan wọ̀nyí bí wọn ṣe ri;

14 Àti pé ẹlòmíràn ni èmi kì yíò fún ní agbára yìí, láti gba ẹ̀rí yìí kannáà láàrin ìran yìí, nínú ìbẹ̀rẹ̀ ti ìgbédìde yìí àti ìjádewá ìjọ mi láti inú aginjù—kedere bíi òṣùpá, tí ó sì mọ́lẹ̀ bíi oòrùn, tí ó sì ní ẹ̀rù bíi ẹgbẹ́ ọmọ ogun pẹ̀lú àwọn àsìá.

15 Àti pé ẹ̀rí àwọn ẹlérìí mẹ́ta ni èmi yíò rán jade nípa ọ̀rọ̀ mi.

16 Àti pé kíyèsíi, ẹnikẹ́ni tí ó bá gba àwọn ọ̀rọ̀ mi gbọ́, àwọn ni Emi yíò bẹ̀wò pẹ̀lú ìfarahàn Ẹ̀mí mi; wọn yíò sì di àtúnbí nípasẹ̀ mi, àní nípasẹ̀ omi àti Ẹ̀mí—

17 Àti pé ẹ̀yin gbọ́dọ̀ dúró fun ìgbà díẹ̀ kan síi, nítorí a kò tíì yàn yín—

18 Àti ẹ̀rí wọn náà yíò jade lọ bákannáà sí ìdálẹ́bi ìran yìí bí wọn bá sé ọkàn wọn le lòdì sí wọn;

19 Nítorí, pàsán ìsọdahoro yíò jade lọ sí ààrín àwọn olùgbé ilé ayé, yíò sì tẹ̀síwájú lati máa tú jade láti àkókò dé àkókò, bí wọn kò bá ronúpìwàdà, títí ilé ayé yíò fi di òfìfo, àti àwọn olùgbé rẹ̀ yíò fi jóná tán tí wọn yíò sì parun pátápátá nípa mímọ́lẹ̀ ti bíbọ̀ mi.

20 Kíyèsíi, mo sọ àwọn nkan wọ̀nyí fun yín, àní bí mo ṣe sọ fún àwọn ènìyàn bákannáà nípa ìparun Jerusalẹmu; àti pé ọ̀rọ̀ mi ni a ó fi ìdí rẹ̀ múlẹ̀ ní àkókò yìí bí a ṣe fi ìdí rẹ̀ múlẹ̀ ní ìgbà ìṣaájú.

21 Àti pé nísisìyí mo pàṣẹ fún ọ, ìwọ ìránṣẹ́ mi Joseph, láti ronúpìwàdà kí o sì rìn ní ìdúró ṣinṣin ní iwájú mi, kí o má sì ṣe fi ààyè gba ìyínilọ́kànpadà awọn ènìyàn mọ́.

22 Àti pé kí o dúró ṣinṣin nínú pípa àwọn òfin mọ́ pẹ̀lú èyítí èmi ti pàṣẹ fún ọ; bí o bá sì ṣe èyí, kíyèsíi, mo fún ọ ní ìyè ayérayé, àní bí wọn tilẹ̀ pa ọ́.

23 Àti pé nísisìyí, lẹ́ẹ̀kansíi, mo bá ọ sọ̀rọ̀, ìránṣẹ mi Joseph, nípa ọkùnrin náà tí ó fẹ́ ẹ̀rí—

24 Kíyèsíi, mo wí fún un, òun gbé ara rẹ̀ ga kò sì rẹ ara rẹ̀ sílẹ̀ tó ní iwájú mi; ṣùgbọ́n bí òun bá lè tẹ orí ara rẹ̀ ba ní iwájú mi, tí ó sì rẹ ara rẹ̀ sílẹ̀ nínú àdúrà nlá ati ìgbàgbọ́, nínú òtítọ́ ọkàn rẹ̀, nígbànáà ni èmi yíò fi fún un lati wo àwọn ohun tí ó ní ìfẹ́ láti rí.

25 Àti pé nígbànáà ni òun yíò sọ fún àwọn ènìyàn ìran yìí: Kíyèsíi, mo ti rí àwọn ohun tí Olúwa fi han Joseph Smith, Kekere, mo sì mọ̀ pẹ̀lú ìdánilójú pé wọ́n jẹ́ òtítọ́, nítorí mo ti rí wọn, nítorí a ti fi wọ́n hàn sí mi nípa agbára Ọlọ́run àti tí kìí ṣe ti ènìyàn.

26 Àti pé èmi Olúwa pàṣẹ fún un, ìránṣẹ́ mi Martin Harris, pé òun kì yíò sọ ohun kankan fún wọn mọ́ nípa àwọn ohun wọ̀nyí, àyàfi bí òun yíò sọ pé: mo ti rí wọn, a sì ti fi wọ́n hàn sí mí nípa agbára Ọlọ́run; ìwọ̀nyí ni àwọn ọ̀rọ̀ tí òun yíò sì sọ.

27 Ṣùgbọ́n bí òun bá sẹ́ èyìí òun yíò sẹ́ májẹ̀mú èyí tí ó ti dá pẹ̀lú mi ṣaájú, àti kíyèsíi, òun ti di ìdálẹbi.

28 Àti pé nísisìyí, àyàfi bí òun bá rẹ ara rẹ̀ sílẹ̀, tí òun sì jẹ́wọ́ fún mi àwọn ohun tí ó ti ṣe tí kò dára, àti kí ó dá májẹ̀mú pẹ̀lú mi pé òun yíò pa àwọn òfin mi mọ́, àti pé òun yíò lo ìgbàgbọ́ nínú mi, kíyèsíi, mo wí fún un, òun kì yíò ní irú ìran bẹ́ẹ̀, nítorí èmi kì yíò fi fún un lati wo awọn ohun náà nipa èyítí mo ti sọ̀rọ̀.

29 Àti pé bí èyí bá rí bẹ́ẹ̀, mo pàṣẹ fún ọ, ìránṣẹ́ mi Joseph, pé kí ìwọ ó sọ fún un, pé òun kì yíò ṣe ohunkóhun mọ́, tàbí kí ó yọ mí lẹ́nu mọ́ nípa ọ̀rọ̀ yìí.

30 Ati pé bí èyí bá rí bẹ́ẹ̀, kíyèsíi, mo wí fún ọ Joseph nígbàtí ìwọ bá ti túmọ̀ àwọn ojú ewé ìwé díẹ̀ síi ìwọ yíò dúró fún ìgbà kan, àní títí tí èmi yíò fi tún pàṣẹ fún ọ; nígbàyìí ni ìwọ ó tún le túmọ̀.

31 Àti pé àyàfi bí ìwọ bá ṣe èyí, kíyèsíi, ìwọ kì yíò ní ẹ̀bùn kankan mọ́, èmi yíò sì gba àwọn ohun tí mo ti fi pamọ́ pẹ̀lú rẹ lọ.

32 Àti pé nísisìyí, nítorípé mo rí i tẹ́lẹ̀, ète ti ó dúró láti pa ọ run, bẹ́ẹ̀ni, mo rí i tẹ́lẹ̀ pé bí ìránṣẹ́ mi Martin Harris kò bá rẹ ara rẹ̀ sílẹ̀ kí ó sì gba ẹ̀rí láti ọwọ́ mi, pé òun yíò ṣubú sínú ìrékọjá;

33 Àti pé àwọn púpọ̀ ni wọn ńdúró láti pa ọ́ run kúrò lórí ilẹ̀ ayé; àti nítorí ìdí èyí, kí ọjọ́ rẹ ó lè gùn, mo ti fún ọ ní àwọn òfin wọ̀nyí.

34 Bẹ́ẹ̀ni, fún ìdí èyí mo ti sọ pé: Dúró, kí o sì dúró jẹ́ẹ́ títí tí èmi ó fi pàṣẹ fún ọ, èmi yíò sì pèsè ọ̀nà àbáyọ nípa èyítí ìwọ yíò le ṣe àṣeyọrí ohun èyití mo ti paláṣẹ fún ọ.

35 Àti pé bí ìwọ bá jẹ́ olõtọ́ ní pípa àwọn òfin mi mọ́, a ó gbé ọ sókè ní ọjọ́ ìkẹhìn. Amin.

ÌPÍN 6

Ìfihàn tí a fi fún Wòlíì Joseph Smith àti Oliver Cowdery, ní Harmony, Pennsylvania, ní oṣù kẹrin ọdún 1829. Oliver Cowdery bẹ̀rẹ̀ iṣẹ́ rẹ̀ gẹ́gẹ́bí akọ̀wé nínú títúmọ̀ Ìwé Ti Mọ́mọ́nì, Ọjọ́ keje oṣù kẹrin 1829. Oun ti gba ìṣípayá àtọ̀runwá tẹ́lẹ̀ nípa jíjẹ́ òtítọ́ ẹ̀rí ti Wòlíì, nípa àwọn àwo-àkọsílẹ̀ lórí èyí tí a fín àkọsílẹ̀ Ìwé Ti Mọ́mọ́nì sí. Wolíì náà béèrè lọ́wọ́ Olúwa nípasẹ̀ Urimù àti Tumimu òun sì gbà ìdáhùn yìí.

1–6, Àwọn òṣìṣẹ́ nínú oko Olúwa jẹ èrè ìgbàlà; 7–13, Kò sí ẹ̀bùn kan tí ó tóbi ju ẹ̀bùn ìgbàlà lọ; 14–27, Ẹ̀rí ti òtítọ́ máa ńjáde nípa agbára ti Ẹ̀mí; 28–37, Máa wo ọ̀dọ̀ Krísti, kí o sì máa ṣe rere láì dáwọ́ dúró.

1 Iṣẹ́ títóbi ati yíyanilẹ́nu kan ti fẹ́ jáde wá sí àwọn ọmọ ènìyàn.

2 Kíyèsíi, èmi ni Ọlọ́run; ṣe ìgbọ́ràn sí ọ̀rọ̀ mi, èyí tí ó jẹ́ aláàyè ati alágbára, ó mú ju idà olójú méjì lọ, fún pípín sí ọ̀tọ̀ọ̀tọ̀ àwọn oríkẽ àti mùdùnmúdùn; nítorínáà ṣe ìgbọ́ràn sí àwọn ọ̀rọ̀ mi.

3 Kíyèsíi, oko náà ti funfun tán fún ìkórè; nítorínáà ẹnikẹ́ni tí ó bá fẹ́ láti kórè, ẹ jẹ́ kí ó fi dòjé rẹ̀ pẹ̀lú ipá rẹ̀, àti kí ó kórè ní ojú ọjọ́, kí ó lè kó ìgbàlà àìlópin pamọ́ fún ọkàn rẹ̀ nínú ìjọba Ọlọ́run.

4 Bẹ́ẹ̀ni, ẹnikẹ́ni tí ó bá fi dòjé rẹ̀ tí ó sì kórè, òun náà ni Ọlọ́run pè.

5 Nítorínáà, bí ìwọ bá béèrè ní ọwọ́ mi, ìwọ yíò rí gbà; bí ìwọ bá kan ìlẹ̀kùn, a ó ṣí i fún ọ.

6 Nísisìyí, nítorítí ìwọ ti béèrè, kíyèsíi, mo wí fún ọ, pa àwọn òfin mi mọ́, kí o sì lépa lati mú iṣẹ́ Síónì jáde wá ati lati fi ìdí rẹ̀ múlẹ̀.

7 Ma ṣe lépa fún ọrọ̀ ṣugbọ́n fún ọgbọ́n, àti kíyèsíi, àwọn ohun ìjìnlẹ̀ Ọlọ́run ni a ó ṣí fún ọ, àti nígbànáà ni a ó sọ ìwọ di ọlọ́rọ̀. Kíyèsíi, ẹnikẹ́ni tí ó bá ní ìyè ayérayé ni ọlọ́rọ̀.

8 Lõtọ́, lõtọ́, ni mo wí fún ọ, gẹ́gẹ́bí ìwọ ṣe fẹ́ lati ọwọ́ mi bẹ́ẹ̀ ni yíò rí fún ọ; àti bí ìwọ bá fẹ́, ìwọ yíó jẹ́ ohun èlò tí ṣíṣe rere púpọ̀ ní ìran yìí.

9 Ma ṣe sọ ohunkohun ṣùgbọ́n ironúpìwàdà fún ìran yìí; pa àwọn òfin mi mọ́, kí o sì ṣe àtìlẹ́hìn lati mú iṣẹ́ mi jáde wá; ní ìbámu pẹ̀lú àwọn òfin mi, ìwọ yíò sì di alábùkúnfún.

10 Kíyèsíi, ìwọ ní ẹ̀bùn, àti pé alábùkúnfún ni ìwọ nítorí ẹ̀bùn rẹ. Rántí pé ó jẹ́ mímọ́ ó sì wá láti òkè—

11 Àti pé bí ìwọ bá béèrè, ìwọ yíò mọ àwọn ohun ìjìnlẹ̀ títóbi àti yíyanilẹ́nu; nítorínáà ìwọ yíò lo ẹ̀bùn rẹ, kí ìwọ lè wá àwọn ohun ìjìnlẹ̀ rí, kí ìwọ lè mú ọ̀pọ̀lọpọ̀ wá sí ìmọ̀ ti òtítọ́ náà, bẹ́ẹ̀ni, ní yí wọn lọ́kàn padà nínú àṣìṣe àwọn ọ̀nà wọn.

12 Máṣe sọ ẹ̀bùn rẹ di mímọ̀ fún ẹnikẹ́ni bíkòṣe àwọn tí wọ́n ní ìgbàgbọ́ kan náà pẹ̀lúù rẹ. Maṣe ka àwọn ohun mímọ́ sí yẹpẹrẹ.

13 Bí ìwọ yíò bá ṣe rere, Bẹ́ẹ̀ni, tí ìwọ yíò sì jẹ́ olõtọ́ títí dé òpin, a ó gbà ọ́ là ní ìjọba Ọlọ́run, èyí tí ó tóbi jùlọ nínú gbogbo awọn ẹ̀bùn Ọlọ́run; nítorí kò sí ẹ̀bùn kan tí ó tóbi ju ẹ̀bun ìgbàlà lọ.

14 Lõtọ́, lõtọ́, ni mo wí fún ọ, alábùkúnfún ni ìwọ fún ohun tí ìwọ ti ṣe; nítorí ìwọ ti béèrè lọ́wọ́ mi, àti kíyèsíi, ní gbogbo ìgbà púpọ̀ tí ìwọ ti béèrè ìwọ ti gba ẹ̀kọ́ nípasẹ̀ Ẹ̀mí mi. Bí kò bá ṣe bẹ́ẹ̀, ìwọ kì bá tí wá sí ibi tí ìwọ wà ní àkókò yìí.

15 Kíyèsíi, ìwọ mọ̀ pé ìwọ ti béèrè lọ́wọ́ mi èmi sì fi òye yé ọkàn rẹ; àti pé nísisìyí èmi sọ àwọn nkan wọ̀nyí fún ọ kí ìwọ lè mọ̀ pé ati fi òye yé ọ́ nípasẹ̀ Ẹ̀mí òtítọ́;

16 Bẹ́ẹ̀ni, mo wí fún ọ, kí ìwọ kí ó le mọ̀ pé kò sí ẹlòmíràn bí kò ṣe Ọlọ́run tí ó mọ àwọn èrò àti ète ọkàn rẹ.

17 Mo sọ àwọn nkan wọ̀nyí fún ọ gẹ́gẹ́bí ẹ̀rí sí ọ—pé àwọn ọ̀rọ̀ tàbí iṣẹ́ èyítí o ti ńkọ jẹ́ òtítọ́.

18 Nítorínáà jẹ́ alãpọn; dúró ti ìránṣẹ́ mi Joseph, pẹ̀lú òtítọ́, nínú èyíkéyí ipò ìsòro tí òun lè wà nítorí ọ̀rọ̀ náà.

19 Kìlọ̀ fún un nínú àwọn àṣìṣe rẹ̀, àti bákannáà gba ìkìlọ̀ láti ọ̀dọ̀ rẹ̀. Jẹ́ onísùúrù; máa ronújinlẹ̀; wà ní ìwọ̀ntún-wọ̀nsì; ní sùúrù, ìgbàgbọ́, ìrètí àti ìfẹ́ aláìlẹ́gbẹ́.

20 Kíyèsíi, ìwọ ni Oliver, mo sì ti bá ọ sọ̀rọ̀ nítorí àwọn ìfẹ́ ọkàn rẹ; nítorínáà fi àwọn ọ̀rọ̀ wọ̀nyí pamọ́ sínú ọkàn rẹ. Jẹ́ olõtọ́ àti alãpọn ní pípa àwọn òfin Ọlọ́run mọ́, èmi yíò sì yí ọ ká pẹ̀lú apá ìfẹ́ mi.

21 Kíyèsíi, èmi ni Jésu Krísti, Ọmọ Ọlọ́run. Èmi yìí kan náà ni ó wá sí ọ̀dọ̀ àwọn tèmi, àwọn tèmi kò sì gbà mí. Èmi ni ìmọ́lẹ̀ tí ó ńtan nínú òkùnkùn, tí òkùnkùn náà kò sì borí rẹ̀.

22 Lõtọ́, lõtọ́, ni mo wí fún ọ, bí ìwọ bá fẹ́ ẹ̀rí síwájú síi, mú ọkàn rẹ lọ sí òru ọjọ́ tí o kígbe pè mí nínú ọkàn rẹ, pé kí ìwọ le mọ̀ nípa òtítọ́ àwọn nkan wọ̀nyí.

23 Njẹ́ èmi kò ha sọ̀rọ̀ àlàáfíà sí ọkàn rẹ nípa ohun náà? Irú ẹ̀rí títóbi wo ni o tún lè ní jù láti ọ̀dọ̀ Ọlọ́run lọ?

24 Àti nísisìyí, kíyèsíi, ìwọ ti gba ẹ̀rí kan; nítorí bí èmi bá ti sọ àwọn ohun tí ènìyàn kankan kò mọ̀, ìwọ kò ha ti gba ẹ̀rí kan bí?

25 Àti pé, kíyèsíi, mo ti fi ẹ̀bùn kan fún ọ, bí ìwọ bá fẹ́ láti ọ̀dọ̀ mi, láti lè túmọ̀, àní bíi ti ìránṣẹ mi Joseph.

26 Lõtọ́, lõtọ́, ni mo wí fún ọ, pé àwọn àkọsílẹ̀ wà èyítí ó ní púpọ̀ lára àwọn ìhìnrere mi nínú, èyí tí a ti pamọ́ sẹ́hìn nítorí ìwà búbúrú àwọn ènìyàn.

27 Àti nísisìyí mo pàṣẹ fún ọ, pé bí o bá ní àwọn ìfẹ́ rere—ìfẹ́ láti to ìṣura jọ fún ara rẹ ní ọ̀run—nígbànáà ni ìwọ yíò ṣe ìrànlọ́wọ́ ní mímú wá sí ìmọ́lẹ̀, pẹ̀lú ẹ̀bùn rẹ, àwọn abala wọ̃nnì lára àwọn ìwé mímọ́ mi tí a ti fipamọ́ nítorí àìṣedédé.

28 Àti nísisìyí, kíyèsíi, èmi fi fún ọ, àti bákannáà fún ìránṣẹ́ mi Joseph, àwọn kọ́kọ́rọ́ ẹ̀bùn yìí, èyí tí yíò mú iṣẹ́ ìranṣẹ́ yìí wá sí ìmọ́lẹ̀; àti pé ní ẹnu ẹlẹ́rìí méjì tàbí mẹ́ta ni a ó fi ìdí gbogbo ọ̀rọ̀ múlẹ̀.

29 Lõtọ́, lõtọ́, ni mo wí fún yín, bí wọ́n bá kọ àwọn ọ̀rọ̀ mi, àti apákan ìhìnrere mi àti iṣẹ́ ìránṣẹ́ yìí, alábùkúnfún ni ẹ̀yin, nítorí wọn kò le ṣe síi yín mọ́ ju sí mi lọ.

30 Àní bí wọn bá sì ṣe síi yín aní bí wọn ti ṣe sí mi, alábùkúnfún ni ẹ̀yin, nítorí ẹ̀yin yíò gbé pẹ̀lú mi nínú ògo.

31 Ṣùgbọ́n bí wọn kò bá kọ àwọn ọ̀rọ̀ mi, èyí tí a ó fi ìdí rẹ̀ múlẹ̀ nípa ẹ̀rí èyí tí a ó fi fúnni, alábùkúnfún ni àwọn, àti nígbànáà ni ẹ̀yin yíò ní ayọ̀ nínú èso àwọn iṣẹ́ yín.

32 Lõtọ́, lõtọ́, ni mo wí fún yín, gẹ́gẹ́bí mo ti wí fún àwọn ọmọ ẹ̀hìn mi, níbi tí ẹni méjì tàbi mẹ́ta bá kó ara wọn jọ ní orúkọ mi, nípa ohun kan, kíyèsíi, níbẹ̀ ni èmi yíò wà lààrin wọn—àní bẹ́ẹ̀ni èmi ṣe wà lààrin yin.

33 Ẹ má ṣe bẹ̀rù láti ṣe rere, ẹ̀yin ọmọ mi, nítorí ohunkohun tí ẹ̀yin bá fúrúgbìn, èyìínì náà ni ẹ̀yin yíò kórè; nítorínáà, bí ẹ̀yin bá fúrúgbìn rere ẹ̀yin yíò kórè rere gẹ́gẹ́bí èrè yín.

34 Nítorínáà, ẹ má bẹ̀rù, agbo kékeré, ẹ ṣe rere; ẹ jẹ́ kí ayé àti ọ̀run àpáàdì parapọ̀ ṣe òdì sí yín, nítorí bí a bá kọ́ọ yín lé orí àpáta mi, wọn kì yíò lè borí.

35 Kíyèsíi, èmi kò dá yín lẹ́bi; ẹ máa lọ ní àwọn ọ̀nà yín ẹ má sì ṣe dẹ́ṣẹ̀ mọ́; ẹ ṣe àwọn iṣẹ́ tí mo pa láṣẹ fún yín pẹ̀lú àròjinlẹ̀.

36 Ẹ máa wo ọ̀dọ̀ mi nínú gbogbo èrò inú, ẹ má ṣe iyè méjì, ẹ má bẹ̀rù.

37 Ẹ kíyèsí àwọn ọgbẹ́ tí wọn gún ìhà mi, àti bákannáà àwọn àpá ìṣó tí ó wà ní awọn ọwọ́ àti ẹsẹ̀ mi; ẹ jẹ́ olõtọ́, ẹ pa àwọn òfin mi mọ́, ẹ̀yin yíò sì jogún ìjọba ọ̀run. Amin.

ÌPÍN 7

Ìfihàn tí a fifún Wòlíì Joseph Smith àti Oliver Cowdery, ni Harmony, Pennsylvania, oṣù kẹrin ọdún 1829, nígbàtí wọn bèerè nípasẹ̀ Urímù àti Tummimù bóyá Johannu, àyànfẹ́ ọmọ ẹhìn, sì wà nínú ẹran ara tàbí o ti kú. Ìfihàn náà jẹ́ ìyípadà èdè ti irú àkọsílẹ̀ èyí tí Johannu ṣe sí orí awọ-ẹranko tí ó sì fi pamọ́ fúnra rẹ̀.

1–3, Jòhánnù àyànfẹ́ yíò wà láàyè títí tí Olúwa yíò fi dé; 4–8, Pétérù, Jamesì, àti Jòhánnù di àwọn kọ́kọ́rọ́ ìhìnrere mú.

1 Olúwa sì wí fún mi pé: Jòhánù, àyànfẹ́ mi, kín ni ìwọ nfẹ́? Nítorí bí ìwọ bá béèrè ohun tí o fẹ́, èmi yíò fií fún ọ.

2 Èmi sì wí fún un pé: Olúwa, fi agbára fún mi lórí ikú, kí èmi lè wà láàyè kí èmi sì mú awọn ọkàn wá sí ọ̀dọ̀ rẹ.

3 Olúwa sì wí fún mi pé: Lõtọ́, lõtọ́, ni mo wí fún ọ, nítorítí ìwọ béèrè èyí, ìwọ yíò dúró títí èmi yíò fi dé nínú ògo mi, ìwọ yíò sì sọ àsọtẹ́lẹ̀ níwájú àwọn orílẹ̀-èdè, ìbátan, èdè àti ènìyàn.

4 Àti nítorí ìdí èyí Olúwa sọ fún Pétérù: Bí èmi bá fẹ́ kí ó dúró títí èmi yíò fi dé, kín ni èyí jẹ́ sí ọ? Nítorí ó fẹ́ lati ọ̀dọ̀ mi pé kí òun lè mú àwọn ọkàn wá sí ọ̀dọ̀ mi, ṣùgbọ́n ìwọ nfẹ́ kí o lè yára wá sí ọ̀dọ̀ mi nínú ìjọba mi.

5 Èmi sọ fún ọ, Pétérù, èyí jẹ́ ìfẹ́-inú rere; ṣùgbọ́n àyànfẹ́ mi nfẹ́ pé kí òun lè ṣe púpọ̀ síi, tàbí iṣẹ́ tí ó tóbi síbẹ̀ lààrin àwọn ènìyàn ju èyí tí ó ti ṣe ṣíwájú.

6 Bẹ́ẹ̀ni, òun ti dáwọ́lé iṣẹ́ títóbi kan; nítorínáà èmi yíò ṣe òun bíi ọ̀wọ́ inà àti ángẹ́lì tí ó ńjíṣẹ́ ìrànṣẹ́; òun yíò ṣe iṣẹ́ ìránṣẹ́ fún àwọn tí wọn yíò di ajogún ìgbàlà tí wọn ngbé ní ilé ayé.

7 Àti pé èmi yíò jẹ́ kí ìwọ ó ṣe iṣẹ́ ìránṣẹ fún òun àti fún arákùnrin rẹ Jákọ́bù; àti ẹ̀yin mẹ́tẹ̀ta ni èmi yíò fi agbára yìí àti àwọn kọ́kọ́rọ́ iṣẹ́ ìránṣẹ́ fún títí èmi yíò fi dé.

8 Lõtọ́ ni mo wí fún yín, ẹ̀yin méjèèjì yíò rí gbà gẹ́gẹ́bí ìfẹ́-inú yín, nítorí ẹ ní ayọ̀ nínú ohun tí ẹ ti fẹ́.

ÌPÍN 8

Ìfihan tí a fi fúnni nípasẹ Wòlíì Joseph Smith sí Oliver Cowdery, ní Harmony, Pennyslvania, Oṣù Kẹrin 1829. Nínú ipa iṣẹ́ títúmọ̀ Ìwé ti Mọ́mọ́nì, Oliver, tí ó ntẹ̀síwájú gẹ́gẹ́bí akọ̀wé, ní kíkọ àwọn ohun tí Wòlíì npè, ní ìfẹ́-inú pé kí a bùn òun ní ẹ̀bùn ìtumọ̀. Olúwa dáhùn sí ẹbẹ̀ ọkàn rẹ̀ nípa fífúnni ní ìfihàn yìí.

1–5, Ìfihàn máa nwá nípa agbára Ẹ̀mí Mímọ́, 6–12, Ìmọ̀ nípa àwọn ohun ìjìnlẹ̀ Ọlọ́run àti agbára láti lè túmọ̀ àwọn àkọsílẹ̀ ìgbàanì nwá nípa ìgbàgbọ́.

1 Oliver Cowdery, lõtọ́, lõtọ́, ni mo wí fún ọ, pé dájúdájú bí Olúwa ti wà láàyè, ẹnití í ṣe Ọlọ́run àti Olùràpadà rẹ, àní bẹ́ẹ̀ dájú ni ìwọ yíò gba ìmọ̀ ohun-kohun tí ìwọ yíò bá bèerè nínú ìgbàgbọ́ pẹ̀lú ọkàn òtítọ́, ní gbígbàgbọ́ pé ìwọ yíò gbà ìmọ̀ nípa àwọn àkọsílẹ̀ fífín ti àtijọ́, tí wọn jẹ́ ti igbàanì, tí wọn ní àwọn abala wọ̃nnì lára ìwé mímọ́ mi nínú, nípa èyí tí a ti sọ̀rọ̀ nípasẹ̀ ìṣípayá Ẹ̀mí mi.

2 Bẹ́ẹ̀ni, kíyèsíi, èmi yíò sọ fún ọ nínú ọkàn rẹ àti ní inú ẹ̀mí rẹ, lati ọwọ́ Ẹ̀mí Mímọ́, èyí tí yíò wá sí orí rẹ àti èyí tí yíò máa gbé nínú ọkàn rẹ.

3 Nísisìyí, kíyèsíii èyí ni ẹ̀mí ìfihàn; kíyèsíi èyí náà ni ẹ̀mí nípasẹ̀ èyí tí Mósè fi mú àwọn ọmọ Israeli la Òkun Pupa kọjá ní orí ìyàngbẹ ilẹ̀.

4 Nítorínáà èyí ni ẹ̀bùn rẹ; ṣe àmúlò rẹ̀, àti pé alábùkúnfún ni ìwọ, nítorí èyí yíò gbà ọ́ sílẹ̀ ní ọwọ̀ àwọn ọ̀tá rẹ, nígbàtí, bí kò bá rí bẹ́ẹ̀, wọn yíò pa ọ́, kí wọn sì mú ọkàn rẹ wá sí ìparun.

5 Áà, rantí àwọn ọ̀rọ̀ wọ̀nyí, kí o sì pa àwọn òfin mi mọ́. Rántí, èyí ni ẹ̀bùn rẹ.

6 Nísìsìyí èyí kìí ṣe gbogbo ẹ̀bùn rẹ; nítorí ìwọ tún ní ẹ̀bùn míràn, èyí tíí ṣe ẹ̀bùn Áárónì; kíyèsíi, èyí ti sọ ọ̀pọ̀lọpọ̀ àwọn nkan fún ọ.

7 Kíyèsíi, kò sí agbára míràn, àfi agbára Ọlọ́run, tí ó lè mú kí ẹ̀bùn Áárónì yìí wà pẹ̀lú rẹ.

8 Nítorínáà, má ṣe iyè méjì, nítorí ẹ̀bùn Ọlọ́run ni; ìwọ yíò sì dìí mú ní ọwọ́ rẹ, láti ṣe àwọn iṣẹ́ yíyanilẹ́nu: àti pé kò sí agbára tí yíò lè gbàá kúrò ní ọwọ́ rẹ, nítorí iṣẹ́ Ọlọ́run ni.

9 Àti, nítorínáà, ohunkóhun tí ìwọ bá bèerè ní ọwọ́ mi pé kí èmi ó sọ fún ọ nípa ọ̀nà yìí, èyí ni èmi yíò fi fún ọ, ìwọ yíò sì ní ìmọ̀ nípa rẹ̀.

10 Rántí pé láì sí ìgbàgbọ́ ìwọ kò lè ṣe ohunkóhun, nítorínáà bèerè pẹ̀lú ìgbàgbọ́. Má ṣe fi àwọn nkan wọ̀nyí ṣe eré; má ṣe bèerè fún èyí tí kò yẹ.

11 Béèrè kí ìwọ lè mọ̀ àwọn ohun ìjìnlẹ̀ Ọlọ́run, àti kí ìwọ baà lè túmọ̀ àti lati gba ìmọ̀ nínú gbogbo àwọn àkọsílẹ̀ àtijọ́ wọ̃nnì èyítí a ti fi pamọ́, tí wọn jẹ́ mímọ́; àti gẹ́gẹ́bí ìgbàgbọ́ rẹ ni a ó ṣe fún ọ.

12 Kíyèsíi, èmi ni Ẹnití Ó ti sọ ọ́; àti pé èmi kan náà ni ó ti bá ọ sọ̀rọ̀ láti àtètèkọ́ṣe. Àmin.

ÌPÍN 9

Ìfihàn tí a fi fúnni nípasẹ̀ Wòlíì Joseph Smith sí Oliver Cowdery, ní Harmony, Pennsylvania, ní Oṣù Kẹ́rin 1829. Oliver ni a kìlọ̀ fún láti ní sùúrù a sì rọ̀ ọ́ láti ní ìtẹ́lọ́rùn lati kọ̀wé, fún ìgbà kan ná, sí àpèkọ ẹnití ó ńtúmọ̀, dípò pé kí ó gbìdánwò láti túmọ̀.

1–6, Àwọn àkọsílẹ̀ àtijọ́ mìíràn ni a kò tíì túmọ̀; 7–14, Ìwé Ti Mọ́mọ́nì ni a túmọ̀ pẹ̀lú àṣàrò àti pẹ̀lú ìfìdímúlẹ̀ ti ẹ̀mí.

1 Kíyèsíi, mo wí fún ọ, ọmọ mi, pé nítorí tí ìwọ kò túmọ̀ gẹ́gẹ́bí èyíinì tí ìwọ fẹ́ lati ọ̀dọ̀ mi, àti bí o ṣe tún bẹ̀rẹ̀ láti máa kọ̀wé fún ìránṣẹ́ mi Joseph Smith, Kékeré, àní bẹ́ẹ̀ gẹ́gẹ́ ni èmi yíò fẹ́ kí o tẹ̀ síwájú títí ìwọ yíò fi parí àkọsílẹ̀ náà, èyí tí mo ti fi lé e lọ́wọ́.

2 Àti nígbànáà, kíyèsíi, àwọn àkọsílẹ̀ mìíràn ni mo ní, tí èmi yíò fún ọ ní agbára pé kí ìwọ le ṣe àtìlẹ́hìn lati túmọ̀.

3 Ṣe sùúrù, ọmọ mi, nítorí ó jẹ́ ọgbọ́n ní inú mi, àti pé kò tọ́nà pé kí o túmọ̀ ní àkókò yìí.

4 Kíyèsíi, iṣẹ́ tí a pè ọ́ láti ṣe ni láti kọ ìwé fún ìránṣẹ́ mi Joseph.

5 Àti, kíyèsíi, nítorípé ìwọ kò tẹ̀síwájú gẹ́gẹ́bí o ṣe bẹ̀rẹ̀, nígbàtí o dáwọ́lé lati máa túmọ̀, ni mo ṣe gba ànfàní yìí kúrò ní ọwọ́ rẹ.

6 Má ṣe kùn sínú, ọmọ mi, nítorí ó jẹ́ ọgbọ́n nínú mi pé mo ti hùwà sí ọ ní ọ̀nà yìí.

7 Kíyèsíi, kò tíì yé ọ; ìwọ ti ní èrò pé èmi yíò fi í fún ọ, nígbàtí ìwọ kò ní èrò inú bíkòṣe pé kí o beèrè lọ́wọ́ mi.

8 Ṣùgbọ́n, kíyèsíi, mo wí fún ọ, pé o gbọ́dọ̀ kọ́kọ́ ṣe àsàrò rẹ̀ nínú iyè rẹ; lẹ́hìnnáà ìwọ gbọ́dọ̀ bèerè lọ́wọ́ mi bóyá ó tọ́, bí ó bá sì tọ́, èmi yíò mú kí oókan àyà rẹ kí ó gbóná nínú rẹ; nítorínáà, ìwọ yíò mọ̀ lára pé ó tọ́.

9 Ṣùgbọ́n bí kò bá tọ́ ìwọ kì yíò ní irú ìmọ̀lára bẹ́ẹ̀, ṣugbọ́n ìwọ yíò ní ìraníyè ti ìrònú èyí tí yíò mú kí o gbàgbé ohun tí ó jẹ́ àìtọ́; nítorínáà, ìwọ kò leè kọ ohun náà tí ó jẹ́ mímọ́ àfi bí a bá fi fún ọ láti ọ̀dọ̀ mi.

10 Nísisìyí, bí ìwọ bá ti mọ èyí ìwọ ìba ti túmọ; bí ó tilẹ̀ rí bẹ́ẹ̀, kò tọ̀nà pé kí o túmọ̀ ní ìsisìyí.

11 Kíyèsíi, ó tọ̀nà nígbàtí o bẹ̀rẹ̀; ṣùgbọ́n ìwọ bẹ̀rù, àti pé àkókò náà ti kọjá, kò sì tọ̀nà mọ́ nísìsìyí;

12 Nítorí, njẹ́ ìwọ kò kíyèsíi pé mo ti fun ìránṣẹ mi Joseph ní ànító okun, nípa èyí tí àlàfo náà dí? Kò sì sí ọ̀kankan nínú yin tí mo dá lẹ́bi.

13 Ṣe ohun yìí èyí tí èmi ti paláṣẹ fún ọ, ìwọ yíò sì ṣe rere. Jẹ́ olõtọ́, kí o má sì ṣe gba ìdánwò láàyè.

14 Dúró ṣinṣin nínú iṣẹ́ náà èyí tí mo ti pè ọ́ sí, àti pé irun orí rẹ kan kì yíò sọnù, a ó sì gbé ọ sókè ní ọjọ́ ìkẹhìn. Amin.

ÌPÍN 10

Ìfihàn tí a fi fún Wòlíì Joseph Smith, ní Harmony, Pennsylvania, tí ó ṣeéṣe kí ó jẹ́ àyíká Oṣù Kẹrin 1829, bí ó tilẹ̀ jẹ́ pé àwọn abala kan le ti jẹ́ gbígbà láti ìbẹ̀rẹ̀ bíi ìgbà ẹ̀ẹ̀rùn 1828. Nínú èyí Olúwa sọ fún Joseph nípa àwọn àtúnṣe tí àwọn ènìyàn búburú ṣe nínú àwọn ojú ewé ìwé àfọwọ́kọ mẹ́rìndínlọ́gọ́fà lati ínú ìtumọ̀ ìwé ti Léhì, nínú Ìwé Ti Mọ́mọ́nì. Àwọn ojú ewé ìwé àfọwọ́kọ wọ̀nyí ti sọnù ní ìpamọ́ Martin Harris, ẹnití a fa àwọn ewé ìwé náà lé lọ́wọ́ fún ìgbà díẹ̀. (Wo àkọlé sí ìpín kẹta.) Ète búburú náà ni láti dúró de àtúnṣe tí wọ́n retí sí ìtúmọ̀ àwọn ohun tí ó wà nínú àwọn ojú ewé ìwé tí wọ́n jí gbé lọ, àti lẹ́hìnnáà kí wọn ó le sọ olùtúmọ̀ di aláìmọ̀kan nípa fífi àwọn àìṣedéédé hàn tí àwọn àtúnṣe náà ti múwá. Pé ète búburú yìí ti di rírò sínú fún ènìyàn ibi náà ti ó sì jẹ́ mímọ̀ sí Olúwa àní nígbàtí Mọ́mọ́nì, ará Néfì olùpìtàn ìgbàanì, nṣe àkekúrú àwọn àwo tí a ti kójọ sílẹ̀, ni ó fara hàn nínú Ìwé Ti Mọ́mọ́nì (wo Àwọn Ọ̀rọ̀ ti Mọ́mọ́nì 1:3–7).

1–26, Sátánì rú àwọn ènìyàn búburú sókè láti ṣe àtakò iṣẹ́ Olúwa; 27–33, Òun nwá láti pa ọkàn àwọn ènìyàn run; 34–52, Ìhìnrere yíò lọ sí ọ̀dọ̀ àwọn ará Lámánì àti sí gbogbo àwọn orílẹ̀ èdè nípa Ìwé Ti Mọ́mọ́nì; 53–63, Olúwa yíò gbé Ìjọ Rẹ̀ àti ìhìnrere Rẹ̀ kalẹ̀ ní ààrin àwọn ènìyàn; 64–70, Òun yíò kó gbogbo àwọn ẹni ironúpìwàdà jọ sí inú Ìjọ Rẹ̀ yíò sì gba àwọn olùgbọ́ràn là.

1 Nísisìyí, kíyèsíi, mo wí fún ọ, pé nítorí tí o gbé àwọn ohun kíkọ wọ̃nnì tí a ti fi agbára fún ọ láti túmọ̀ nípasẹ̀ Urímù àti Túmmímù, sílẹ̀ sí ọwọ́ ènìyàn búburú, ìwọ ti sọ wọ́n nù.

2 Àti pé ìwọ ti sọ ẹ̀bùn rẹ nù ní ìgbà kannáà, iyè rẹ sì ti ṣókùnkùn.

3 Bí ó tilẹ̀ rí bẹ́ẹ̀, nísisìyí a ti mú un padà sípò fún ọ lẹ́ẹ̀kansíi; nítorínáà ríi pé o jẹ́ olótĩtọ́ kí o sì tẹ̀síwájú sí píparí ìyókù iṣẹ́ ìtumọ̀ náà gẹ́gẹ́bí o ṣe bẹ̀rẹ̀.

4 Má ṣe sáré púpọ̀ jù tàbí kí o ṣe iṣẹ́ ju bí o ti ní okun lọ àti àwọn ohun èlò tí a pèsè fún ọ láti ṣe ìtúmọ̀; ṣugbọ́n jẹ́ aláìṣemẹ́lẹ́ títí dé òpin.

5 Máa gbàdúrà nígbà gbogbo, kí ìwọ lè di aṣẹ́gun; Bẹ́ẹ̀ni, kí ìwọ o lè ṣẹ́gun Sátánì, àti pé kí ìwọ lè bọ́ lọ́wọ́ àwọn ìránṣẹ́ Sátánì tí wọ́n di iṣẹ́ rẹ̀ mú.

6 Kíyèsíi, wọn ti wá ọ̀nà láti pa ọ́ run; Bẹ́ẹ̀ni, àní ẹni náà nínú ẹni tí ìwọ ní ìgbẹkẹ̀lé, ti wá ọ̀nà láti pa ọ́ run.

7 Àti pé fún ìdí èyí mo sọ pé ó jẹ́ ènìyàn búburú, nítorí òun ti wá ọ̀nà láti kó àwọn ohun tí a fi sí ìpamọ́ rẹ lọ; àti bákannáà òun ti lépa láti pa ẹ̀bùn rẹ run.

8 Àti pé nítorí tí ìwọ ti gbé àwọn ìwé náà lé e lọ́wọ́, kíyèsíi, àwọn ènìyàn búburú ti gbà wọ́n lọ́wọ́ rẹ.

9 Nítorínáà, ìwọ ti gbé àwọn nkan wọ̀nyí sílẹ̀, bẹ́ẹ̀ni, èyíinì tí ó jẹ́ mímọ́, sí inũ búburú.

10 Àti pé, kíyèsíi, Sátánì ti fi sí ọkàn wọn láti pààrọ̀ àwọn ọ̀rọ̀ èyí tí ìwọ ti mú kí a kọ, tàbí tí ìwọ ti túmọ̀, àwọn èyí tí wọn ti lọ kúrò ní ọwọ́ rẹ.

11 Àti kíyèsíi, mo wí fún ọ, pé nítorí tí wọn ti pààrọ̀ àwọn ọ̀rọ̀ wọ̀nyí, wọn kà lòdì sí ohun tí ìwọ túmọ̀ àti tí o mú kí a kọ;

12 Àti, ní ọ̀nà yìí, Sátánì ti lépa lati gbé ète àrékérekè kan kalẹ̀, kí òun lè pa iṣẹ́ yìí run.

13 Nítorí ó ti fi sí ọkàn wọn láti ṣe èyí, pé nípa irọ́ pípa wọn yíò lè sọ pé àwọn ti mú ọ nínú àwọn ọ̀rọ̀ tí ìwọ ṣe bí ẹni pé o túmọ̀.

14 Lõtọ́, ni mo wí fún ọ, pé èmi kì yíò fi ààyè gbà pé kí Sátánì ṣe àṣeyọrí ète ibi rẹ̀ nínú ohun yìí.

15 Nítorí kíyèsíi, òun ti fi sí ọkàn wọn láti mú kí ìwọ ó dán Olúwa Ọlọ́run rẹ wò, nípa bíbéèrè lati tún ìtúmọ̀ rẹ̀ ṣe lẹ́ẹ̀kan síi.

16 Àti nígbànáà, kíyèsíi, wọ́n sọ wọ́n sì rò nínú ọkàn wọn—Àwa yíò wòó bóyá Ọlọ́run ti fún un ní agbára láti túmọ̀, bí ó bá sì rí bẹ́ẹ̀, yíò tún fún un ní agbára bákanáà lẹ́ẹ̀kan síi.

17 Àti pé bí Ọlọ́run bá fún un ní agbára lẹ́ẹ̀kan síi, tàbí bí òun bá ṣe ìtúmọ̀ lẹ́ẹ̀kansíi, tàbí, ní ọnà míràn, bí òun bá lè mú awọn ọ̀rọ̀ kannáà jáde wá, kíyèsíi, a ti ní àwọn ọ̀rọ̀ wọ̀nyí ní ọwọ́ wa, àwa sì ti pààrọ̀ wọn;

18 Nítorínáà wọn kò lè bá ara mu, àwa yíò sì sọ pé òun ti pa irọ́ nínú awọn ọ̀rọ̀ rẹ̀, àti pè òun kò ní ẹ̀bùn, òun kò sì ní agbára.

19 Nítorínáà a ó paárun, àti iṣẹ́ náà bákannáà; àti pé a ó ṣe èyí kí ojú má baà tì wá ní ìkẹhìn, àti kí á ba lè gba ògo ti ayé.

20 Lõtọ́, lõtọ́, ni mo wí fún ọ, pé Sátánì ti gba ọkàn wọn; ó rú ọkàn wọn sókè sí àìṣedéédé ní ìlòdì sí ohun èyítí ó dára;

21 Àti pé ọkàn wọn ti bàjẹ́, ó sì kún fún búburú àti àwọn ohun ìríra; àti pé wọn fẹ́ràn òkùnkùn dípò ìmọ́lẹ̀, nítorí awọn iṣẹ́ wọn jẹ́ ibi; nítorínáà wọn kì yíò béèrè mi.

22 Sátánì rú wọn sókè, kí ó lè sìn ọkàn wọn lọ sí ìparun.

23 Àti báyìí ni òun ti gbé ète àrékérekè kan kalẹ̀, ní ríro láti pa iṣẹ́ Ọlọ́run run; ṣugbọ́n èmi yíò beerè èyí ní ọwọ́ wọn, yíò sì padà di ìtìjú àti ìdálẹ́bi fún wọn ní ọjọ́ ìdájọ́.

24 Bẹ́ẹ̀ni, òun ti rú ọ̀kàn wọ́n sókè láti bínú tako iṣẹ́ yìí.

25 Bẹ́ẹ̀ni, òun ti sọ fún wọn: Ẹ tàn jẹ kí ẹ sì dúró ní ìkọ̀kọ̀ láti mú, kí ẹ lè pa run; kíyèsíi; èyí kìí ṣe ìbàjẹ́. Àti báyìí ni òun pọ́n wọn, ó sì wí fún wọn pé kìí ṣe ẹ̀ṣẹ̀ lati pa irọ́ kí wọ́n ba lè mú ènìyàn nínú irọ́, kí wọ́n ba lè pa á run.

26 Àti báyìí ni ó pọ́n wọn lé, ó sì sìn wọn títí ó fi wọ́ ọkàn wọn lọ sí ọ̀run àpáàdì; àti báyìí ni ó jẹ́ kí wọn ó mú ara wọn bọ́ sínú ìkẹ́kùn tí àwọn tìkara wọn dẹ.

27 Àti báyìí ni òun nlọ sí òkè àti sí ilẹ̀, síwá àti sẹ́hìn nínú ilé ayé, ní wíwá lati pa ọkàn àwọn ènìyàn run.

28 Lõtọ́, lõtọ́, ni mo wí fún ọ, ègbé ni fún ẹnití ó parọ́ láti tan ni jẹ nítorí òun rò pé ẹlòmíràn ti parọ́ láti tan ni jẹ, nítorí a kì yíò dá irú ẹni bẹ́ẹ̀ sí nínú ìdájọ́ Ọlọ́run.

29 Nísisìyí, kíyèsíi, wọ́n ti pààrọ̀ àwọn ọ̀rọ̀ wọ̀nyí, nítorípé Sátánì wí fún wọn: Òun ti tàn ọ́ jẹ—àti pé báyìí ni ó pọ́n wọn sí ìṣìnà lati ṣe àìṣedéédé, láti jẹ́ kí ìwọ kí ó dán Olúwa Ọlọ́run rẹ wò.

30 Kíyèsíi, mo wí fún ọ, pé ìwọ kì yíò tún túmọ̀ lẹ́ẹ̀kansíi àwọn ọ̀rọ̀ wọ̃nnì tí o ti jáde lọ kúrò ní ọwọ́ rẹ.

31 Nitori, kíyèsíi, wọn kì yíò ṣe àṣeyọrí awọn ète ibi wọn ní pípa irọ́ lòdì sí àwọn ọ̀rọ wọ̃nnì. Nítorí, kíyèsíi, bí ìwọ bá le mú àwọn ọ̀rọ̀ kannáà jade, wọ́n yíò sọ pé ìwọ ti pa irọ́, àti pé ìwọ ti ṣe bíi ẹnipé o túmọ̀, ṣùgbọ́n pé o ti tako ara rẹ.

32 Àti, kíyèsíi, wọn yíò tẹ èyí jade, àti pé Sátánì yíò sé ọkàn àwọn ènìyàn le láti ru wọ́n sókè lati bínú lòdì sí ọ, kí wọn má baà gba àwọn ọ̀rọ̀ mi gbọ́.

33 Báyìí ni Sátánì ronú láti fi agbára tẹ ẹ̀rí rẹ mọ́lẹ̀ ní ìran yìí, pé kí iṣẹ́ náà má baà lè jade wá ní ìran yìí.

34 Ṣùgbọ́n kíyèsíi, ọgbọ́n nìyí, àti nítorí tí mo fi ọgbọ́n hàn ọ́, tí mo sì fún ọ ní àwọn òfin nípa àwọn nkan wọ̀nyí, ohun tí ìwọ yíò ṣe, má ṣe fi hàn sí ayé títí tí ìwọ yíò fi ṣe àṣeyọrí iṣẹ́ ìtumọ̀ náà.

35 Kí ó má yà ọ lẹ́nu pé mo wí fún ọ: Ọgbọ́n nìyí, má ṣe fi hàn sí ayé—nítorí mo wí, má ṣe fi hàn sí ayé, kí á lè pa ọ́ mọ́.

36 Kíyèsíi, èmi kò sọ pé ìwọ kò ní fi hàn àwọn olódodo.

37 Ṣùgbọ́n níwọ̀n ìgbàtí ìwọ kò lè fi ìgbà gbogbo ṣe ìdájọ́ olódodo, tàbí níwọ̀n ìgbàtí ìwọ kò lè fi ìgbà gbogbo mọ ẹni búburú yàtọ̀ sí olódodo, nítorínáà mo wí fún ọ, pa ẹnu rẹ mọ́ títí tí èmi yíò fi ríi pé ó tọ́ láti sọ ohun gbogbo di mímọ̀ sí ayé nípa ohun náà.

38 Àti nísisìyí, lõtọ́ ni mo wí fún ọ, pé àkọsílẹ̀ àwọn ohun wọ̃nnì tí ìwọ ti kọ, èyítí o ti lọ kúrò ní ọwọ́ rẹ, wà ní fífín sí orí àwọn àwo ti Néfì;

39 Bẹ́ẹ̀ni, kí o sì rantí pé a ti sọ nínú àwọn ìwé kíkọ pé àwọn àkọsílẹ̀ pàtàkì kan ni a ti fi fúnni nípa àwọn ohun wọ̀nyí ní orí àwọn àwo Néfì.

40 Àti nísisìyí, nítori àkọsílẹ̀ èyí tí a fín sí orí àwọn àwo ti Néfì ṣe pàtàkì jùlọ nípa àwọn ohun tí, nínú ọgbọ́n mi, èmi yíó mú wá sí ìmọ̀ àwọn ènìyàn nínú àkọsílẹ̀ yìí—

41 Nítorínáà, ìwọ yíò tumọ̀ àwọn ìfín tí wọn wà ní orí àwọn àwo ti Néfì, sí ìsàlẹ̀ àní títí tí ìwọ yíò fi dé àkókò ìjọba ọba Bẹ́njámẹ́nì, tàbí títí ìwọ yíò fi dé ibi tí ìwọ túmọ̀ dé, àwọn èyí tí ìwọ ti dá dúró sí ọwọ́;

42 Àti kíyèsíi, ìwọ yíò tẹ̀ẹ́ jade gẹ́gẹ́bí àkọsílẹ̀ ti Néfì; àti báyìí èmi yíò dà àwọn wọ̃nnì láàmú tí wọn yí àwọn ọ̀rọ̀ mi padà.

43 Èmi kì yíò fi ààyè sílẹ̀ pé kí wọn ba iṣẹ́ mi jẹ́; Bẹ́ẹ̀ni, èmi yíò fi hàn sí wọn pé ọgbọ́n ti èmi ga ju àrékérekè ti èṣù lọ.

44 Kíyèsíi, abala kan péré ni wọ́n ti gbà, tàbí akékúrú ti àkọsílẹ̀ ti Néfì.

45 Kíyèsíi, ọ̀pọ̀lọpọ̀ ohun ni a fín sí orí àwọn àwo ti Néfì èyí tí ó fúnni ní òye títóbi jù lórí ìhìnrere mi; nítorínáà, èyí jẹ́ ọgbọ́n nínú mi pé kí ìwọ ó túmọ̀ abala kìnní ti àwọn ìfín tí Néfì yìí, kí o sì rán jáde nínú iṣẹ́ yìí.

46 Àti, kíyèsíi, gbogbo ìyókù iṣẹ́ yìí ní gbogbo àwọn abala ìhìnrere mi nínú, èyí tí àwọn wòlíì mímọ́ mi; bẹ́ẹ̀ni, ati bákannáà àwọn ọmọ ẹ̀hìn mi, ti fẹ́ nínú àdúrà wọn pé kí wọ́n lè jáde wá sí àwọn ènìyàn wọ̀nyìí.

47 Àti pé mo wí fún wọn, pé a ó fi fún wọn gẹ́gẹ́bí ìgbàgbọ́ wọn nínú àwọn àdúrà wọn;

48 Bẹ́ẹ̀ni, èyí sì ni ìgbàgbọ́ wọn—pé ìhìnrere mi, èyí tí mo fi fún wọn pé kí wọn lè máa wàásù rẹ̀ ní ọjọ́ ayé wọn, lè wá sí ọ̀dọ̀ àwọn arákùnrin wọn àwọn ará Lámánì, àti bákannáà gbogbo àwọn tí wọn ti di ara Lámánì nípa ìyapa wọn.

49 Nísisìyí, èyí nìkan kọ́—ìgbàgbọ́ wọn nínú àwọn àdúrà wọn ni pé kí ìhìnrere yìí lè di mímọ̀ bákannáà, bí ó bá jẹ́ pé ó ṣeéṣe pé kí àwọn orílẹ̀ èdè míràn ó ní ilẹ̀ yìí ní ìní;

50 Àti báyìí ni, wọ́n fi ìbùkún sílẹ̀ sí orí ilẹ̀ yìí nínú àwọn àdúrà wọn, pé kí ẹnikẹ́ni tí ó bá gba ìhìnrere yìí gbọ́ ní ilẹ̀ yìí lè ní ìyè ayérayé;

51 Bẹ́ẹ̀ni, pé kí ó lè jẹ́ ọ̀fẹ́ sí gbogbo èyíkéyìí orílẹ̀ èdè, ìbátan, èdè, tàbí ènìyàn tí wọ́n lè jẹ́.

52 Àti nísisìyí, kíyèsíi, gẹ́gẹ́bí ìgbàgbọ́ wọn nínú àdúrà wọn ni èmi yíò mú abala yìí ti ìhìnrere mi wá sí ìmọ̀ àwọn ènìyàn mi. Kíyèsíi, èmi kò mú un wá láti pa èyíinì run tí wọ́n ti gbà, ṣùgbọ́n láti gbé e ró.

53 Àti nítorí èyí ni èmi ti wí pé: Bí ìran yìí kò bá sé ọkàn wọn le, èmi yíò gbé ìjọ mi kalẹ̀ ní ààrin wọn.

54 Nísisìyí, èmi kò sọ èyí láti pa ìjọ mi run, ṣùgbọ́n mo sọ èyí láti gbé ìjọ mi ró;

55 Nítorínáà, ẹnikẹ́ni tí ó bá jẹ́ ti ìjọ mi kí ó máṣe bẹ̀rù, nítorí irú wọn yíò jogún ìjọba ọ̀run.

56 Ṣùgbọ́n àwọn ẹnití kò bẹ̀rù mi, tàbí pa àwọn òfin mi mọ́ ṣùgbọ́n tí wọn kọ́ àwọn ìjọ fún ara wọn fún èrè jíjẹ, bẹ́ẹ̀ni, àti gbogbo àwọn wọ̃nnì tí wọn nṣe búburú tí wọn ngbé ìjọba èṣù ró—bẹ́ẹ̀ni, lõtọ́, lõtọ́, ni mo wí fún ọ, pé àwọn ni èmi yíò dí lọ́wọ́, èmi yíó mú kí wọn ó wárìrì àti wọn yíò sì gbọ̀n dé ààrin gbùngbùn.

57 Kíyèsíi, èmi ni Jésu Krísti ọmọ Ọlọ́run. Mo wá sí ọ̀dọ̀ àwọn tèmi, àwọn tèmi kò sì gbà mí.

58 Èmi ni ìmọ́lẹ̀ tí ó ńtàn nínú òkùnkùn, òkùnkùn kò sì mọ̀ ọ́.

59 Èmi ni ẹni náà tí ó sọ—Àwọn àgùntàn míràn ni emi ní tí wọn kìi ṣe ti agbo yìí—fún àwọn ọmọ ẹ̀hìn mi, àti pé ọ̀pọ̀lọpọ̀ ni wọ́n wà tí ọ̀rọ̀ mi kò yé.

60 Àti pé èmi yíò fi hàn àwọn ènìyàn yìí pé mo ní àwọn àgùntàn míràn, wọ́n sì jẹ́ ẹ̀ka ti ilé Jakọbù;

61 Àti pé èmi yíò mú un wá sí ìmọ́lẹ̀ àwọn iṣẹ́ ìyanu wọn, tí wọn ṣe ní orúkọ mi.

62 Bẹ́ẹ̀ni, èmi yíò sì mú ìhìnrere mi wá sí ìmọ́lẹ̀ bákannáà, èyí tí a ṣe iṣẹ́ ìránṣẹ́ rẹ̀ fún wọn, àti, kíyèsíi, wọn kí yíò sẹ́ àwọn ohun náà èyítí o ti gbà, ṣùgbọ́n wọn yíò gbé e ró, wọn yíò sì mú un wá sí ìmọ́lẹ̀ àwọn kókó òtítọ́ ẹ̀kọ́ mi, bẹ́ẹ̀ni, àti ẹ̀kọ́ kansoso tí ó wà nínú mi.

63 Àti pé èyí ni mo ṣe kí èmi ó lè gbé ìhìnrere mi kalẹ̀, kí á má baà rí ìjà púpọ̀, bẹ́ẹ̀ni, Sátánì máa ńru ọkàn àwọn ènìyàn sókè sí ìjà nípa àwọn kókó ẹ̀kọ́ mi, àti nínú àwọn nkan wọ̀nyí wọn nṣe àṣìṣse, nítorí wọn ńyí ọ̀rọ̀ Ọlọ́run po òye rẹ̀ kò sì yé wọn.

64 Nítorínáà, èmi yíò sọ ohun ìjìnlẹ̀ nlá yìí di mímọ̀ fún wọn.

65 Nítorí, kíyèsíi, èmi yíò kó wọn jọ bí àgbébọ̀ ti íràdọ̀ bò àwọn ọmọ rẹ̀ sí abẹ́ ìyẹ́ rẹ̀, bí wọn kò bá sé ọkàn wọn le.

66 Bẹ́ẹ̀ni, bí wọn yíò bá wá, wọ́n lè wá, kí wọn o sì ṣe àbápín nínú omi ìyè ayérayé lọ́fẹ̀ẹ́.

67 Kíyèsíi, èyí ni ẹ̀kọ́ mi—ẹnikẹ́ni tí ó bá ronúpìwàdà tí ó sì wá sí ọ̀dọ̀ mi, òun kannáà ni ìjọ mi.

68 Ẹnikẹ́ni tí ó bá kéde púpọ̀ tàbí kéré jù èyí, irú ẹni bẹ́ẹ̀ kìí ṣe ti èmi, ṣùgbọ́n ó jẹ́ alátakò sí mi, nítorínáà kìí ṣe ti ìjọ mi.

69 Àti Nísisìyí, kíyèsíi, ẹnikẹ́ni tí ó bá jẹ́ ti ìjọ mi, ati tí ó fi ara da ìjọ mi títí dé òpin, òun ni èmi yíò gbé kalẹ̀ lórí àpáta mi, ọ̀run àpádì kì yíò sì lè dáa dúró.

70 Àti nísisìyí, rantí àwọn ọ̀rọ̀ ẹni náà tí íṣe ìyè àti ìmọ́lẹ̀ ayé, Olùràpadà rẹ, Olúwa rẹ àti Ọlọ́run rẹ. Amin.

ÌPÍN 11

Ìfihàn tí a fúnni nípasẹ̀ Wòlíì Joseph Smith sí arákùnrin rẹ̀ Hyrum Smith, ní Harmony, Pennsylvania, Oṣù Karũn 1829. Ìfihàn yìí jẹ́ èyí tí a gbà nípa lílo Urimù àti Tummimù ní ìdáhùn sí àdúrà àti ìbéèrè Joseph. Ìtàn ti Joseph Smith dáa lábàá pé a gba ìfihàn yìí lẹ́hìn ìmúpadàbọ̀sípò Oyè Àlufáà ti Aaronì.

1–6, Àwọn òṣiṣẹ́ nínú ọgbà ajarà yíò jẹ èrè ìgbàlà; 7–14, Wá ọgbọ́n, kígbe ironúpìwàdà, ní ìgbẹ́kẹ̀lé nínú Ẹ̀mì, 15–22, Pa àwọn òfin mọ́, kí o sì ṣe àṣàrò ọ̀rọ̀ Olúwa; 23–27, Má ṣe sẹ́ ẹ̀mí ìfihàn àti ìsọtẹ́lẹ̀; 28–30, Àwọn tí wọ́n gba Krísti di ọmọ Ọlọ́run.

1 Iṣẹ́ títóbi ati yíyanilẹ́nu kan ti fẹ́ jáde wá ní àárin àwọn ọmọ ènìyàn.

2 Kíyèsíi, èmi ni Ọlọ́run; tẹ́tí sí ọ̀rọ̀ mi, èyí tí ó jẹ́ alààyè ati alágbára, ó mú ju idà olójú méjì lọ, sí pípín lọ́tọ̀ọ̀tọ̀ ti oríkèé àti mùndùnmúndùn; nítorínáà tẹ́tí sí ọ̀rọ̀ mi.

3 Kíyèsíi, oko náà ti funfun tán fún ìkórè; nítorínáà, ẹnikẹ́ni tí ó bá fẹ́ láti kórè ẹ jẹ́ kí ó fi dòjé rẹ̀ pẹ̀lú agbára rẹ̀, kí ó sì kórè nígbatí ọjọ́ sì wà, kí òun baà lè fi pamọ́ fún ìgbàlà àìlópin ti ẹ̀mí rẹ̀ ní ìjọba Ọlọ́run.

4 Bẹ́ẹ̀ni, ẹnikẹ́ni tí ó bá fi dòjé rẹ̀ gún un tí ó sì kórè, ẹni náà ni Ọlọ́run pè.

5 Nítorínáà, bí ìwọ bá béèrè ní ọwọ́ mi, ìwọ yíò rí gbà; bí ìwọ bá kan ìlẹ̀kùn, a ó ṣí i fún ọ.

6 Nísisìyí, bí ìwọ ti béèrè, kíyèsíi, mo wí fún ọ, pa àwọn òfin mi mọ́, kí o sì lépa lati mú jáde wá ati lati ṣe àgbékalẹ̀ ipa ọ̀nà Síónì.

7 Ma ṣe lépa fún ọrọ̀ ṣugbọ́n fún ọgbọ́n; àti, kíyèsíi, àwọn ohun ìjìnlẹ̀ Ọlọ́run ni a ó ṣí fún ọ, àti nígbànáà ni a ó sọ ìwọ di ọlọ́rọ̀. Kíyèsíi, ẹnikẹ́ni tí ó bá ní ìyè àìnípẹ̀kun ni ọlọ́rọ̀.

8 Lõtọ́, lõtọ́, ni mo wí fún ọ, àní bí ìwọ ṣe fẹ́ lati ọwọ́ mi bẹ́ẹ̀ gẹ́gẹ́ ni a ó ṣe é fún ọ; àti, bí ìwọ bá fẹ́, ìwọ yíó jẹ́ ohun èlò fún ṣíṣe ọ̀pọ̀ iṣẹ́ rere ní ìran yìí.

9 Ma ṣe sọ ohunkohun ṣùgbọ́n ironúpìwàdà fún ìran yìí. Pa àwọn òfin mi mọ́, kí o sì ṣe ìrànlọ́wọ́ lati mú iṣẹ́ mi jáde wá, gẹgẹ́bí àwọn òfin mi, ìwọ yíò sì di alábùkúnfún.

10 Kíyèsíi, ìwọ ní ẹ̀bùn kan, tàbí ìwọ yíò ní ẹ̀bùn kan bí ìwọ bá fẹ́ lati ọwọ́ mi nínú ìgbàgbọ́, pẹ̀lú ọkàn òtítọ́, ní gbígbàgbọ́ nínú agbára Jésu Krísti, tàbí nínú agbára mi èyí tí ó nbá ọ sọ̀rọ̀;

11 Nítorí, kíyèsíi, èmi ni ẹnití ó sọ̀rọ̀; èmi ni ìmọ́lẹ̀ tí ó ńtàn nínú òkùnkùn, àti pé nípa agbára mi èmi fi àwọn ọ̀rọ̀ wọ̀nyìí fún ọ.

12 Àti nísisìyí, lõtọ́, lõtọ́, ni mo wí fún ọ, fi ìgbẹ́kẹ̀lé rẹ sínú Ẹ̀mì náà èyí tí ó ndarí lati ṣe rere—bẹ́ẹ̀ni, láti ṣe títọ́, láti rìn ní ìtẹríba, láti dájọ́ ní òdodo; èyí sì ni Ẹ̀mí mi.

13 Lõtọ́, lõtọ́, ni mo wí fún ọ, èmi yíò fún ọ lára Ẹ̀mí mi, èyí tí yíò fi òye fun iyè inú rẹ, tí yíò sì fi ayọ̀ kún ọkàn rẹ.

14 Àti pé nígbànáà ni ìwọ yíò mọ̀, tàbí nípa èyí ni ìwọ yíò mọ̀, gbogbo ohun èyíkéyìí tí ìwọ bá fẹ́ lati ọ̀dọ̀ mi, èyítí ó níí ṣe pẹ̀lú awọn ohun ti òdodo, nínú ìgbàgbọ́ pẹ̀lú ìgbàgbọ́ nínú mi pé ìwọ yíò rí gbà.

15 Kíyèsíi, mo pàṣẹ fún ọ pé ìwọ kò níláti rò pé a ti pè ọ́ láti wàásù títí tí a ó fi pè ọ́.

16 Dúró fún ìgbà díẹ̀ síi, títí tí ìwọ yíò fi ní ọ̀rọ̀ mi, àpáta mi, ìjọ mi, àti ìhìnrere mi, kí ìwọ lè mọ̀ pẹ̀lú ìdánilójú nípa ẹ̀kọ́ mi.

17 Àti nígbanáà, kíyèsíi, gẹ́gẹ́bí ìfẹ́ inú rẹ, bẹ́ẹ̀ni, àní gẹ́gẹ́bí ìgbàgbọ́ rẹ ni a ó ṣe é fún ọ.

18 Pa àwọn òfin mi mọ́; pa ẹnu rẹ mọ́; bẹ ẹ̀bẹ̀ sí Ẹ̀mí mi;

19 Bẹ́ẹ̀ni, fi ara mọ́ mi pẹ̀lú gbogbo ọkàn rẹ, kí ìwọ lè ṣe ìrànlọ́wọ́ láti mú wá sí ìmọ́lẹ̀ àwọn ohun wọ̃nnì nípa èyí tí a ti sọ—bẹ́ẹ̀ni, ṣíṣe ìtumọ̀ iṣẹ́ mi; ní sùúrù títí ìwọ yíò fi ṣe é yọrí.

20 Kíyèsíi, èyí ni iṣẹ́ rẹ, láti pa àwọn òfin mi mọ́, bẹ́ẹ̀ni, pẹ̀lú gbogbo agbára rẹ, iyè àti okun.

21 Máṣe lépa láti kéde ọ̀rọ̀ mi, ṣùgbọ́n lépa lati gba ọ̀rọ̀ mi, àti nígbànáà ni okùn ahọ́n rẹ yíò tú; nígbànáà, bí ìwọ bá fẹ́, ìwọ yíò ní Ẹ̀mí mi àti ọ̀rọ̀ mi, bẹ́ẹ̀ni, agbára Ọlọ́run sí àìṣiyèméjì àwọn ènìyàn.

22 Ṣùgbọ́n nísisìyí pa ẹnu rẹ mọ́; ṣe àṣàrò nínú ọ̀rọ̀ mi èyí tí ó ti jade lọ sí ààrin àwọn ọmọ ènìyàn, àti bákannáà ṣe àṣàrò nínú ọ̀rọ̀ mi èyí tí yíò jade wá ní ààrin àwọn ọmọ ènìyàn, tàbí èyí tí a nṣe ìtumọ̀ rẹ̀ lọ́wọ́, bẹ́ẹ̀ni, títí tí ìwọ yíò fi gba gbogbo ohun tí èmi yíò fi fún àwọn ọmọ ènìyàn ní ìran yìí, àti pé nígbànáà ni a ó fi ohun gbogbo tí ó kù kún un.

23 Kíyèsíi ìwọ ni Hyrum, ọmọ mi; lépa ìjọba Ọlọ́run, ohun gbogbo ni a ó sì fi kún un gẹ́gẹ́bí èyĩnì tí ó tọ́.

24 Kọ́ sí orí àpáta mi, èyí tí ṣe ìhìnrere mi.

25 Má ṣe sẹ́ ẹ̀mí ìfihàn, tàbí ẹ̀mí ìsọtẹ́lẹ̀, nítorí ègbé ni fún ẹnití ó bá sẹ́ àwọn ohun wọ̀nyí.

26 Nítorínáà, fi pamọ́ sí inú ọkàn rẹ títí di ìgbà náà tí, nínú ọgbọ́n mi, ìwọ yíò fi jáde lọ.

27 Kíyèsíi, èmi nsọ̀rọ̀ sí gbogbo ènìyàn tí ó ní ìfẹ́ inú rere, tí wọn sì ti fi dòjé wọn láti kórè.

28 Kíyèsíi, èmi ni Jésu Krísti, Ọmọ Ọlọ́run. Èmi ni ìyè àti ìmọ́lẹ̀ ayé.

29 Èmi kan náà ni ẹnití ó wá sí ọ̀dọ̀ àwọn tèmi tí àwọn tèmi kò sì gbà mí;

30 Ṣùgbọ́n lõtọ́, lõtọ́, ni mo wí fún ọ, pé gbogbo àwọn tí wọ́n bá gbà mi, àwọn náà ni èmi yíò fi agbára fún láti di ọmọ Ọlọ́run, àní fún àwọn tí wọ́n gbàgbọ́ nínú orúkọ mi. Amin.

ÌPÍN 12

Ìfihàn tí a fi fúnni nípasẹ̀ Wòlíì Joseph Smith sí Joseph Knight Àgbà, ní Harmony, Pennsylvania, Oṣù Karũn ọdún 1829. Joseph Knight gba àwọn ohun tí Joseph Smith kéde gbọ́ nípa níní àwọn àwo Ìwé Ti Mómónì ní ìkáwọ́ rẹ̀, àti ìṣẹ́ ìtumọ́ tí ó nlọ lọ́wọ́ nígbànáà, òun sì ti fi ọ̀pọ̀ ìgbà ṣe àtìlẹ́hìn fún Joseph Smith àti akọ̀wé rẹ̀, èyí tí ó mú kí ó ṣẽṣe fún wọn láti tẹ̀ síwájú nínú ìtumọ̀. Nítorí ẹ̀bẹ̀ Joseph Knight, Wolíì náà béèrè lọ́wọ́ Olúwa ó sì gba ìfihàn.

1–6, Àwọn òṣìṣẹ́ nínú ọgbà àjàrà yíò gba èrè ìgbàlà; 7–9, Gbogbo ẹnití ó bá fẹ́ tí wọ́n sí kún ojú òsùnwọ̀n lè ṣe ìrànlọ́wọ́ nínú iṣẹ́ Olúwa.

1 Iṣẹ́ títóbi ati yíyanilẹ́nu kan ti fẹ́ jáde wá ní ààrin àwọn ọmọ ènìyàn.

2 Kíyèsíi, èmi ni Ọlọ́run; tẹ́tí sí ọ̀rọ̀ mi, èyí tí ó jẹ́ alààyè ati alágbára, ó mú ju idà olójú méjì lọ, láti pín sí ọ̀tọọ̀tọ̀ oríkèé àti mùndùnmúndùn; nítorínáà tẹ́tí sí ọ̀rọ̀ mi.

3 Kíyèsíi, oko náà ti funfun tán fún ìkórè, nítorínáà ẹnikẹ́ni tí ó bá fẹ́ láti kórè, ẹ jẹ́ kí ó fi dòjé rẹ̀ gún un pẹ̀lú ipá rẹ̀, kí òun sì kórè nígbàtí ọjọ́ sì wà, kí òun baa lè kó o pamọ́ fún ìgbàlà àìlópin ọkàn rẹ̀ nínú ìjọba Ọlọ́run.

4 Bẹ́ẹ̀ni, ẹnikẹ́ni tí ó bá fi dòjé rẹ̀ tí ó sì kórè, ẹni náà ni Ọlọ́run pè.

5 Nítorínáà, bí ìwọ bá béèrè ní ọwọ́ mi ìwọ yíò rí gbà; bí ìwọ bá kan ìlẹ̀kùn a ó ṣí i fún ọ.

6 Nísisìyí, bí ìwọ ti béèrè, kíyèsíi, mo wí fún ọ, pa àwọn òfin mi mọ́, kí o sì lépa lati mú jáde wá ati lati ṣe àgbékalẹ̀ ipa ọ̀nà Síónì.

7 Kíyèsíi, èmi ńba ọ sọ̀rọ̀, àti bákannáà sí gbogbo àwọn tí wọ́n fẹ́ láti mú iṣẹ́ yìí jade wá àti láti ṣe àgbékalẹ̀ rẹ̀.

8 Àti pé ẹnikẹ́ni kò lè ṣe ìrànwọ́ nínú iṣẹ́ yìí bí kò ṣe pé ó rẹ ara rẹ̀ sílẹ̀ kí ó sì kún fún ìfẹ́, pẹ̀lú níní ìgbàgbọ́, ìrètí, àti ìfẹ́ àìlẹ́gbẹ́, pẹ̀lú wíwà ní ìwọ̀ntún-wọ̀nsì nínú ohun gbogbo, èyíkéyìí tí a lè fi sí abẹ́ ìtọ́jú rẹ̀.

9 Kíyèsíi, èmi ni ìmọ́lẹ̀ àti ìyè ayé, tí ó ńsọ àwọn ọ̀rọ̀ wọ̀nyí, nítorínáà fi etí sí ọ̀rọ̀ mi pẹ̀lú agbára rẹ, nígbànáà ìwọ ni a pè. Amin.

ÌPÍN 13

Àyọkúrò láti inú ìwé ìtàn ti Joseph Smith tí ó ṣe àpéjúwe ìlànà ìfinijoyè ti Wòlíì náà àti Oliver Cowdery sí oyè àlufáà ti Aarónì ní itòsí Harmony, Pennsylvania, ọjọ́ kẹ̃dógún Oṣù karũn 1829. Ìfinijoyè náà ni a ṣe lati ọwọ́ angẹ́lì kan tí ó kéde ara rẹ̀ bíi Jòhánnù, ẹ̀ni kannáà tí a pè ní Jòhánnù Onítẹ̀bọmi nínú Májẹ̀mu Titun. Angẹ́lì náà ṣe àlàyé pé òun nṣiṣẹ́ lábẹ́ ìdarí Péterù, Jákọ́bù, àti Johannù, àwọn Àpostélì ìgbàanì, tí wọ́n ní àwọn kọ́kọ́rọ́ oyè àlùfáà gíga, èyítí a pè ní Òyè àlùfáà ti Melkizedekì. Ìlérì náà ni a fi fún Joseph àti Oliver pé nígbàtí àkókò bá tó òyè àlufáà gíga yìí yíó di fífi lé wọn lórí. (Wo ìpín 27:7–8, 12.)

Àwọn kọ́kọ́rọ́ àti agbára oyè àlùfáà ti Aarónì ni a fi lélẹ̀.

1 Ní orí yín ẹ̀yin ìránṣẹ́ ẹlẹgbẹ́ mi, ní orúkọ Mèssíà mo fi oyè àlùfáà ti Aarónì fũn yín, èyí tí ó ní kọ́kọ́rọ́ ti ìṣẹ́ ìránṣẹ́ àwọn ángẹ́lì, àti ti ìhìnrere ironúpìwàdà, àti ti ìrìbọmi nípa rírì bọmi fún ìmúkúrò àwọn ẹ̀ṣẹ̀; àti pé a kì yíò mú èyí kúrò ní ilé ayé mọ́ láí, títí tí àwọn ọmọ Léfì yíò fi rúbọ lẹ́ẹ̀kan síi ẹbọ-ọrẹ kan sí Olúwa nínú òdodo.

ÌPÍN 14

Ìfihàn tí a fi fúnni nípasẹ̀ Wolíì Joseph Smith sí David Whitmer, ní Fayette, New York, Oṣù Kẹfà 1829. Àwọn mọ̀lẹ́bí Whitmer ti ní ìfẹ́ púpọ̀ sí iṣẹ́ ìtumọ̀ Ìwé Ti Mọ́mọ́nì. Wòlíì náà ti fi ibùgbé rẹ̀ kalẹ̀ sí ilé Peter Whitmer Àgbà, níbẹ̀ ni ó ngbé títí tí iṣẹ́ ìtumọ̀ ìwé náà fi dé ìparí àti tí wọ́n fi gba àṣẹ láti tẹ ìwé tí ó nbọ̀ náà sí ìta. Mẹ́ta nínú àwọn ọmọ Whitmer, tí ọkọ̀ọ̀kan nínú wọn ti gba ẹ̀rí nípa bí ìwé náà ṣe jẹ́ òtítọ́ tó wá wòye bí ó ṣe kàn wọ́n tó láti mọ́ ojúṣe tí wọ́n ní kárakára gẹ́gẹ́bí olúkúlùkù. Ìfihàn yìí àti méjì tí yíò tẹ̀lé e (Ìpín Kẹ̃dogún àti ẹkẹrìndínlógún) ni a gbà ní ìdáhùn sí ìbéèrè kan nípa lílo Urimù àti Thummimù. David Whitmer di ọ̀kan nínú Àwọn Ẹlẹ́rìí Mẹ́ta Ìwé Ti Mọ́mọ́nì.

1–6, Àwọn òṣìṣẹ́ nínú ọgbà ajarà yíò gba èrè ìgbàlà; 7–8, Iyè àìnípẹ̀kun ni ó ga jùlọ nínú àwọn ẹ̀bùn Ọlọ́run. 9–11, Krísti dá ọ̀run àti ayé.

1 Iṣẹ́ títóbi ati yíyanilẹ́nu kan fẹ́ jáde wá sí àwọn ọmọ ènìyàn.

2 Kíyèsíi, èmi ni Ọlọ́run; tẹ́tí sí ọ̀rọ̀ mi, èyí tí ó jẹ́ alààyè àti alágbára, ó mú ju idà olójú méjì lọ láti pín sí ọ̀tọọ̀tọ̀ oríkèé àti mùndùnmúndùn; nítorínáà tẹ́tí sí ọ̀rọ̀ mi.

3 Kíyèsíi, oko náà ti funfun tán fún ìkórè, nítorínáà ẹnikẹ́ni tí ó bá fẹ́ láti kórè, ẹ jẹ́ kí ó fi dòjé rẹ̀ pẹ̀lú ipá rẹ̀, kí ó sì kórè nígbàtí ọjọ́ sì wà, kí ó le kó ìgbàlà àìlópin pamọ́ fún ọkàn rẹ̀ nínú ìjọba Ọlọ́run.

4 Bẹ́ẹ̀ni, ẹnikẹ́ni tí ó bá fi dòjé rẹ̀ tí ó sì kórè, òun kannáà ni Ọlọ́run pè.

5 Nítorínáà, bí ìwọ bá béèrè ní ọwọ́ mi, ìwọ yíò rí gbà; bí ìwọ bá kan ìlẹ̀kùn a ó ṣí i fún ọ.

6 Lépa láti mú jade wá àti láti ṣe àgbékalẹ̀ Síónì mi. Pa àwọn òfin mi mọ́ nínú ohun gbogbo.

7 Àti pé, bí ìwọ bá pa àwọn òfin mi mọ́ tí o sì fi orí tìí dé òpin ìwọ yíò ní ìyè ayérayé, ẹ̀bùn èyí tí ó ga jùlọ nínú àwọn ẹ̀bùn Ọlọ́run.

8 Yíò sí ṣe, pé bí ìwọ bá béèrè lọ́wọ̀ Bàbá ní orúkọ mi, pẹ̀lú ìgbágbọ́, ìwọ yíò gba Ẹ̀mí Mímọ́, èyí tí ó ńfun ni ní ọ̀rọ̀ sísọ, kí ìwọ kí ó lè dúró gẹ́gẹ́bí ẹlẹ́rìí àwọn ohun tí ìwọ yíò rí àti tí ìwọ yíò gbọ́, àti bákannáà pé kí ìwọ kí ó lè kéde ironúpìwàdà sí ìran yìí.

9 Kíyèsíi, èmi ni Jésu Krísti, Ọmọ Ọlọ́run alààyè, ẹnití ó dá àwọn ọ̀run àti ayé, ìmọ́lẹ̀ tí kò lè fara sin nínú òkùnkùn;

10 Ati nísisìyí, èmi gbọ́dọ̀ mú ẹ̀kúnrẹ́rẹ́ ìhìnrere mi jade wá láti ọ̀dọ̀ àwọn Kèfèrí sí ilé Israeli.

11 Àti kíyèsíi, ìwọ ni Dáfídì, ìwọ̀ ni a sì pè láti ṣe ìrànlọ́wọ́; èyítí bí ìwọ bá ṣe ohun náà, bí o bá sì jẹ́ olõtọ́, a ó bùkún fún ọ ní ti ẹ̀mí àti ní ti ara, púpọ̀ ni èrè rẹ yíò sì jẹ́. Amín.

ÌPÍN 15

Ìfihàn tí a fi fúnni nípasẹ̀ Wòlíì Joseph Smith sí John Whitmer, ní Fayette, New York, Oṣù Kẹfà ọdún 1829. (wo àkọlé sí ìpín 14). Ọ̀rọ̀ náà jẹ́ ohun tí ó kanni gbọ̀ngbọ̀n ati àtẹ̀mọ́ ti ara ẹni nítorí pé Olúwa sọ ohun tí ó jẹ́ mímọ̀ sí John Whitmer nìkan àti òun Tìkára Rẹ̀. John Whitmer di ọ̀kan nínú Àwọn Ẹlérìí Mẹ́jọ sí Ìwé ti Mọ́mọ́nì lẹ́hìn náà.

1–2, Apá Olúwa wà kárí gbogbo ilẹ̀ ayé; 3–6, Láti wàásù ìhìnrere àti láti gba àwọn ọkàn là ni ohun tí ó níye lórí jùlọ.

1 Fetísílẹ̀, ìranṣẹ́ mi Jòhánnù, kí o sì tẹ́tísí àwọn ọ̀rọ̀ Jésu Krísti, Olúwa rẹ àti Olùràpadà rẹ.

2 Nítorí kíyèsíi, èmi sọ̀rọ̀ sí ọ pẹ̀lú ohùn mímú àti pẹ̀lú agbára, nítorí apá mi wà lórí gbogbo ilẹ̀ ayé.

3 Àti pé èmi yíò sọ àwọn ohun kan fún ọ èyítí èniyàn kankan kò mọ̀ àfi èmi àti ìwọ nìkan—

4 Nítorí ọ̀pọ̀lọpọ̀ ìgbà ni ìwọ ti fẹ́ mọ̀ lati ọ̀dọ̀ mi èyíinì tí yíó ní iye lórí jùlọ sí ọ.

5 Kíyèsíi, ìbùkún ni fún ọ nítorí ohun yí, àti fún sísọ àwọn ọ̀rọ̀ mi èyí tí mo fi fún ọ gẹ́gẹ́bí àwọn òfin mi.

6 Àti nísisìyí, kíyèsíi, mo wí fún ọ, pé ohun kan tí yíó níye lórí jùlọ fún ọ ni lati kéde ìrònúpìwàdà fún àwọn ènìyàn yìí, kí ìwọ baà lè mú àwọn ọkàn wá sí ọ̀dọ̀ mi, kí ìwọ ó lè sínmi pẹ̀lú wọn ní ìjọba Bàbá mi. Amin.

ÌPÍN 16

Ìfihàn tí a fúnni nípasẹ̀ Wòlíì Joseph Smith sí Peter Whitmer Kékeré, ní Fayette, New York, Oṣu Kẹfà 1829. (wo àkọlé sí ìpín 14). Peter Whitmer Kekere di ọ̀kan nínú Àwọn Ẹlérìí Mẹ́jọ fún ìwé Ti Mọ́mọ́nì lẹ́hìn náà.

1–2, Apá Olúwa wà kárí gbogbo ilẹ̀ ayé; 3–6, Láti wàásù ìhìnrere àti láti gba àwọn ọkàn là ni ohun tí ó níye lórí jùlọ.

1 Fetísílẹ̀, ìránṣẹ́ mi Peter, kí o sì tẹ́tísí àwọn ọ̀rọ̀ ti Jésu Krísti, Olúwa rẹ àti Olùràpadà rẹ.

2 Nítorí kíyèsíi, èmi sọ̀rọ̀ sí ọ pẹ̀lú ohùn mímú àti pẹ̀lú agbára, nítorí apá mi wà lórí gbogbo ilẹ̀ ayé.

3 Àti pé èmi yíò sọ àwọn nkan fún ọ tí èniyàn kankan kò mọ̀ àfi èmi àti ìwọ nìkan—

4 Nítorí ọ̀pọ̀lọpọ̀ ìgbà ni ìwọ ti fẹ́ mọ̀ lati ọ̀dọ̀ mi èyíinì tí yíó ní iye lórí jùlọ sí ọ.

5 Kíyèsíi, ìbùkún ni fún ọ nítorí ohun yìí, àti fún sísọ àwọn ọ̀rọ̀ mi èyí tí mo ti fi fún ọ gẹ́gẹ́bí àwọn òfin mi.

6 Àti nísisìyí, kíyèsíi, mo wí fún ọ, pé ohun tí yíó níye lórí fún ọ jùlọ ni lati kéde ironúpìwàdà sí àwọn ènìyàn yìí, kí ìwọ baà lè mú àwọn ọkàn wá sí ọ̀dọ̀ mi, kí ìwọ baà lè sinmi pẹ̀lú wọn nínú ìjọba Bàbá mi. Amin.

ÌPÍN 17

Ìfihàn tí a fi fúnni nípasẹ̀ Wòlíì Joseph Smith sí Oliver Cowdery, David Whitmer, àti Martin Harris ní Fayette, New York, Oṣù Kẹfà 1829, síwájú kí wọ́n ó tó wo àwọn àwo tí a fín nínú èyí tí àkọsílẹ̀ Ìwé Ti Mọ́mọ́nì wà. Joseph àti akọ̀wé rẹ̀, Oliver Cowdery ti kọ́ ẹ̀kọ́ lati inú ìtumọ̀ àwọn àwo Ìwé Ti Mọ́mọ́nì pé àwọn Ẹlérìí pàtàkì mẹ́ta ni a ó yàn (wo Ìwé Étérì 5:2–4; Ìwé Néfì 11:3; 27:12). Oliver Cowdery, David Whitmer, àti Martin Harris ti ní ìwúrí nípa fífẹ́ nínú ìmísí láti jẹ́ Ẹlérìí pàtàkì mẹ́ta náà. Wòlíì náà beerè lọ́wọ́ Olúwa, ìfihàn yìí ni a sì fi fúnni ní ìdáhùn nípasẹ̀ Urímù àti Túmmímù.

1–4, Nípa ìgbàgbọ́ àwọn Ẹlérìí Mẹ́ta yíò rí àwọn àwo náà ati àwọn ohun mímọ́ mìíràn; 5–9, Krísti jẹ́rìí sí jíjẹ́ àtọ̀runwá Ìwé Ti Mọ́mọ́nì.

1 Kíyèsíi, mo wí fún yín, pé ẹ gbọ́dọ̀ gbẹ́kẹ̀lé ọ̀rọ̀ mi, èyí tí ó jẹ́ pé bí o bá ṣe é pẹ̀lú ẹ̀kúnrẹ́rẹ́ èrèdí ti ọkàn, ẹ̀yin yíò rí àwọn àwo náà, àti àwo ìgbàyà bákannáà, idà ti Lábánì, Urímù àti Túmmímù, èyítí a kó fún arákùnrin Járedì ní orí òkè, nígbàtí ó bá Olúwa sọ̀rọ̀ ní ojú korojú, àti àwọn ìdarí ìyanu èyí tí a fún Léhì nígbàtí ó wà nínú aginjù, ní ààlà Òkun Pupa.

2 Àti pé nípa ìgbàgbọ́ yín ni ẹ̀yin yíò lè rí wọn, àní nípa ìgbàgbọ́ náà èyí tí àwọn Wòlíì ìgbàanì ní.

3 Àti pé lẹ́hìn tí ẹ bá ti ní ìgbàgbọ́, tí ẹ sì ti rí wọn pẹ̀lú ojú yín, ẹ̀yin yíò jẹ́rìí sí wọn, nípa agbára Ọlọ́run;

4 Àti pé èyí ni ẹ̀yin yíò ṣe kí ìránṣẹ́ mi Joseph Smith, Kékeré, má baà di píparun, kí èmi baà lè mú àwọn èrò òdodo mi ṣẹ sí àwọn ọmọ ènìyàn nínú iṣẹ́ yìí.

5 Àti pé ẹ̀yin yíò jẹ́rìí pé ẹ̀yin ti rí àwọn ohun wọ̀nyí, àní bí ìránṣẹ́ mi Joseph Smith, Kekere, náà ṣe rí wọn; nítorí nípa agbára mi ni òun fi rí wọn, àti nítorípé ó ní ìgbàgbọ́.

6 Àti pé òun ti túmọ̀ ìwé náà, àní abala èyí tí mo paláṣẹ fún un, àti pé bí Olúwa àti Ọlọ́run yín ṣe wà láàyè ó jẹ́ òtítọ́.

7 Nítorínáà, ẹ̀yin ti gba agbára kan náà, àti ìgbàgbọ́ kan náà, àti ẹ̀bùn kan náà gẹ́gẹ́bí ti òun.

8 Àti pé bí ẹ̀yin bá ṣe àwọn òfin mi ìkẹ́hìn yìí, èyí ti mo ti fi fún yín, àwọn ẹnu ọ̀nà ọ̀run apáàdi kì yíò lè borí yín; nítorípé oore ọ̀fẹ́ mi tó fún yín, a ó sì gbé yín sókè ní ọjọ́ ìkẹhìn.

9 Àti pé èmi, Jésu Krísti, Olúwa yín àti Ọlọ́run yín ti sọ ọ́ fún yín, kí èmi baà lè mú àwọn èrò òdodo mi ṣẹ sí àwọn ọmọ ènìyàn. Amin.

ÌPÍN 18

Ìfihàn sí Wòlíì Joseph Smith, Oliver Cowdery, àti David Whitmer, tí a fi fúnni ní Fayette, New York, Oṣú Kẹfà 1829. Gẹ́gẹ́bí Wòlíì ti sọ, ìfihàn yìí sọọ́ di mímọ̀ “ìpè ti àwọn àpóstélì méjìlá ní àwọn ọjọ́ tí ó gbẹ̀hìn wọ̀nyí, àti bákannáà àwọn òfin tí ó ní ṣe sí mímú Ìjọ dàgbà.”

1–5, Àwọn ìwé mímọ́ fi ọ̀nà tí a lè fi gbé ìjọ kalẹ̀ hàn, 6–8, Ayé ńbàjẹ́ síi nínú àìṣedéédé; 9–16, Àwọn ọkàn ṣe iyebíye púpọ̀; 17–25, Láti jẹ èrè ìgbàlà, àwọn ènìyàn gbọ́dọ̀ gba orúkọ Krísti sí orí wọn; 26–36, Pípè àti iṣẹ́ ìránṣẹ́ àwọn Méjìlá ni a fi hàn; 37–39, Oliver Cowdery àti David Whitmer yíò ṣe àwárí àwọn Méjìlá; 40–47, Láti jẹ èrè ìgbàlà, àwọn ènìyàn gbọ́dọ̀ ronúpìwàdà, kí a sì rì wọ́n bọmi, kí wọ́n ó sì pa àwọn òfin mọ́.

1 Nísisìyìí, kíyèsíi, nítorí ohun eyítí ìwọ, ìransẹ́ mi Oliver Cowdery, ti ní ìfẹ́ lati mọ̀ nípasẹ̀ mi, mo fi àwọn ọ̀rọ̀ wọ̀nyí fún ọ.

2 Kíyèsíi, mo ti fi hàn fún ọ, nípa Ẹ̀mí mi nínú ọ̀pọ̀lọpọ̀ àpẹrẹ, pé awọn ohun tí ìwọ ti kọ jẹ́ òtítọ́; nítorínáà ìwọ mọ̀ pé wọ́n jẹ́ òtítọ́.

3 Àti pé bí ìwọ bá mọ̀ pé wọ́n jẹ́ òtítọ́, kíyèsíi, èmi fi òfin kan fún ọ, pé kí ìwọ gbẹ́kẹ̀ lé àwọn ohun tí a ti kọ.

4 Nítorí nínú wọn ni a kọ ohun gbogbo sí nípa ìpìlẹ̀ ìjọ mi, ìhìnrere mi, àti àpáta mi.

5 Nítorínáà, bí ìwọ yíò bá kọ́ ìjọ mi lé orí ìpìlẹ̀ ìhìnrere mi àti àpáta mi, àwọn ẹnu ọ̀nà ọ̀run àpãdì kì yíò lè borí rẹ.

6 Kíyèsíi, ayé ńbàjẹ́ nínú àìṣedéédé; ó sì di gbígbọdọ̀ ṣe pé kí àwọn ọmọ ènìyàn rú sókè sí ironúpìwàdà, àti àwọn Kèfèrí àti bákannáà ìdílé Isráelì.

7 Nítorínáà, bí a ṣe ti rì ọ́ bọmi láti ọwọ́ ìránṣẹ́ mi Joseph Smith, Kekeré, gẹgẹbí èyíinì tí mo paláṣẹ fún un, òun ti ṣe ohun tí mo pa láṣẹ fún un.

8 Àti nísisìyí, kí ẹnu máṣe yà ọ pé mo ti pè é fún ètò tèmi, ètò èyítí ó jẹ́ mímọ̀ nínú mi; nítorí èyí, bí òun yíò bá jẹ́ aláìṣèmẹ́lẹ́ ní pípa àwọn òfin mi mọ́ òun yíò di alábùkún fún sí ìyè ayérayé; àti pé orúkọ rẹ̀ ni Joseph.

9 Àti nísisìyí, Oliver Cowdery, èmi bá ọ sọ̀rọ̀, àti bákannáà sí David Whitmer, nípa ọ̀na àṣẹ; nítorí, kíyèsíi, mo paáláṣẹ fún gbogbo ènìyàn níbigbogbo láti ronúpìwàdà, àti pé mo wí fún yín, àní bíi sí Paul Àposteli mi, nítorí a pè yín àní pẹ̀lú ìpè kan náà pẹ̀lú èyítí a fi pè òun.

10 Rántí, àwọn ọkàn ṣe iyebíye púpọ̀ níwájú Ọlọ́run;

11 Nítorí, kíyèsíi, Olúwa Olùràpadà rẹ jìyà ikú nínú ẹran ara; nítorínáà òun jìyà fún ìrora gbogbo ènìyàn, kí gbogbo ènìyàn lè ronúpìwàdà kí wọ́n sì wá sí ọ̀dọ̀ rẹ̀.

12 Àti pé òun ti tún jí dìde kúrò nínú òkú, kí òun lè mú gbogbo ènìyàn wá sí ọ̀dọ̀ rẹ̀, lórí ìpinnu ironúpìwàdà.

13 Àti pé báwo ni ayọ̀ rẹ̀ ti pọ̀ tó lórí ọkàn tí ó ronúpìwàdà!

14 Nítorínáà, a pè yín láti kígbe ironúpìwàdà sí àwọn ènìyàn yìí.

15 Bí ó bá sì rí bẹ́ẹ̀ pé ẹ̀yin ṣe làálàá ní gbogbo ọjọ́ ayé yín ní kíkígbe ironúpìwàdà sí àwọn ènìyan yìí, tí ẹ̀yin sì mú, bí ó ṣe ọkàn kan péré wá sí ọ̀dọ̀ mi, báwo ni ayọ̀ yín yíò ṣe pọ̀ tó pẹ̀lú rẹ̀ ní ìjọba Bàbá mi!

16 Àti nísisìyí, bí ayọ̀ yín yíò bá pọ̀ pẹ̀lú ọkàn kan tí ẹ̀yin mú wá sí ọ̀dọ̀ mi sínú ìjọba Bàbá mi, báwo ni ayọ̀ yín yíò ṣe pọ̀ tó bí ẹ̀yin bá lè mú ọ̀pọ̀lọpọ̀ ọkàn wá sí ọ̀dọ̀ mi!

17 Kíyèsíi, ẹ̀yin ní ìhìnrere mi níwájú yín, àti àpáta mi, àti ìgbàlà mi.

18 Ẹ béèrè ní ọwọ́ Bàbá ní orúkọ mi pẹ̀lú ìgbàgbọ́, ní gbígbàgbọ́ pé ẹ̀yin yío rí gbà, ẹ̀yin yíò sì ní Ẹ̀mí Mímọ́, èyítí ó nfi ohun gbogbo hàn tí ó wúlò fún àwọn ọmọ ènìyàn.

19 Àti pé bí ẹ̀yin kò bá ní ìgbàgbọ́, ìrètí, àti ìfẹ́ aláìlẹ́gbẹ́, ẹ̀yin kò lè ṣe ohunkóhun.

20 Ẹ máṣe ja ìjàdù pẹ̀lú ìjọ kankan, àfi bí ó bá jẹ́ ìjọ ti èṣù.

21 Ẹ gba orúkọ Jésu sí orí yín, kí ẹ sì sọ òtítọ́ pẹ̀lú ìronújinlẹ̀.

22 Àti pé iye àwọn tí wọ́n bá ronúpìwàdà tí a sì rìbọmi ní orúkọ mi, èyí tíí ṣe Jésu Krísti, àti ti wọ́n forítì í dé òpin, àwọn kannáà ni a ó gbàlà.

23 Kíyèsíi, Jésu Krísti ni orúkọ tí Bàbá fi fúnni, àti pé kò sí orúkọ míràn tí a fi fúnni nípa èyí tí ènìyàn lè rí ìgbàlà.

24 Nítorínáà, gbogbo ènìyàn gbọ́dọ̀ gba orúkọ náà sí orí ara wọn èyítí Bàbá fi fúnni, nítorí nínú orúkọ yìí ni a ó pè wọ́n ní ọjọ́ ìkẹhìn;

25 Nítorínáà, bí wọn kò bá mọ orúkọ èyí tí a fi pè wọ́n, wọn kì yíò lè ní ààyè nínú ìjọba Bàbá mi.

26 Àti nísisìyí, kíyèsíi, àwọn kan wà tí a pè láti kéde ìhìnrere mi, sí àwọn Kèfèrí àti sí àwọn Júù.

27 Bẹ́ẹ̀ni, àní àwọn méjìlá; àti pé àwọn Méjìlá náà yíó jẹ́ ọmọ ẹ̀hìn mi, wọn yíò sì gba orúkọ mi sí orí wọn; àti pé àwọn Méjìlá náà ni àwọn tí yíò ní ìfẹ́ láti gba orúkọ mi sí orí wọn pẹ̀lú ẹ̀kúnrẹ́rẹ́ èrò ọkàn.

28 Àti pé bí wọ́n bá ní ìfẹ́ láti gba orúkọ mi sí orí wọn pẹ̀lú ẹ̀kúnrẹ́rẹ́ èrò ọkàn, a pè wọ́n láti lọ sí gbogbo ayé láti wàásù ìhìnrere mi sí gbogbo ẹ̀dá.

29 Àti pé àwọn ni àwọn náà tí a ti yàn láti ọwọ́ mi láti rìbọmi ní orúkọ mi, gẹ́gẹ́bí èyítí a ti kọ;

30 Àti pé ìwọ ní èyí tí a ti kọ níwájú rẹ; nítori èyí, o gbọ́dọ̀ ṣe e gẹ́gẹ́bí àwọn ọ̀rọ̀ tí a ti kọ.

31 Àti nísisìyí èmi báa yín sọ̀rọ̀, ẹ̀yin Méjìlá—Ẹ kíyèsíi, oore ọ̀fẹ́ mi tó fún yin; ẹ gbọ́dọ̀ rìn ní títọ́ níwájú mi kí ẹ sì máṣe dẹ́ṣẹ̀.

32 Àti, kíyèsíi, ẹ̀yin ni awọn náà tí a yàn láti ọwọ́ mi lati yan àwọn àlùfáà àti àwọn olùkọ́ni; lati kéde ìhìnrere mi, gẹ́gẹ́bí agbára Ẹ̀mí Mímọ́ tí ó wà nínú yin, àti gẹ́gẹ́bí àwọn ìpè àti àwọn ẹ̀bùn Ọlọ́run sí àwọn ènìyàn;

33 Àti pé èmi, Jésu Krísti, Olúwa rẹ àti Ọlọ́run rẹ, ti sọ̀ ọ́.

34 Àwọn ọ̀rọ̀ wọ̀nyí kìí ṣe lati ọ̀dọ̀ awọn ènìyàn tàbí láti ọ̀dọ̀ ẹnìkan; ṣùgbọ́n lati ọ̀dọ̀ mi; nítorí-èyí, ẹ̀yin yíò jẹ́rìí síi pé wọ́n wá láti ọ̀dọ̀ mi, kìí sìí ṣe láti ọ̀dọ̀ ènìyàn.

35 Nítorí ohùn ti èmi ni èyítí ó sọ wọ́n jade fún yín; nítorí a fi wọ́n fúnni nípa Ẹ̀mí mi síi yín, àti nípa agbára mi ẹ̀yin le kà wọ́n, ẹ̀nìkan sí ẹlòmíràn; àti pé bíkòṣe nípa agbára mi ẹ̀yin kò lè ní wọn.

36 Nítorí-èyí, ẹ̀yin le jẹ́rìí pé ẹ ti gbọ́ ohùn mi, ẹ̀yin sì mọ àwọn ọ̀rọ̀ mi.

37 Àti nísisìyí, kíyèsíi, èmi fi fún ọ, Oliver Cowdery, àti bákannáà fún David Whitmer, pé ẹ̀yin yíò ṣe àwárí àwọn Méjìlá, tí wọn yíò ní ìfẹ́ inú èyí tí mo ti sọ nípa rẹ̀;

38 Àti nípa àwọn ìfẹ́ inú wọn àti àwọn iṣẹ́ wọn ni ẹ̀yin yíò mọ̀ wọ́n.

39 Àti pé nígbàtí ẹ̀yin bá ti rí wọn ẹ̀yin yíò fi àwọn nkan wọ̀nyí hàn sí wọn.

40 Ẹ̀yin yíò sì wólẹ̀, ẹ ó sí bu ọlá fún Bàbá ní orúkọ mi.

41 Àti pé ẹ̀yin gbọ́dọ̀ wàásù fún ayé, ní sísọ pé: Ẹ gbọ́dọ̀ ronúpìwàdà kí a sì ṣe ìrìbọmi fún yín, ní orúkọ Jésu Krísti;

42 Nítorí gbogbo ènìyàn ni wọ́n gbọ́dọ̀ ronúpìwàdà kí wọ́n sì sì rì wọ́n bọmi, kìí sìí ṣe ọkùnrin nìkan, ṣùgbọ́n àti àwọn obìnrin, àti àwọn ọmọdé tí wọ́n ti dé awọn ọdún ìjíhìn.

43 Àti nísisìyí, lẹ́hìn tí ẹ bá ti gba èyí, ẹ̀yin gbọ́dọ̀ pa àwọn òfin mi mọ́ nínú ohun gbogbo.

44 Àti pé láti ọwọ́ yín èmi yíò ṣe iṣẹ́ yíyanilẹ́nu kan láàrin àwọn ọmọ ènìyàn, sí fífi dá ọ̀pọ̀lọpọ̀ lójú ní ti awọn ẹ̀ṣẹ̀ wọn, kí wọ́n ó lè wá sí ironúpìwàdà, àti pé kí wọn ó lè wá sí ìjọba Bàbá mi.

45 Nítorí-èyí, àwọn ìbùkún tí èmi fi fún yín ju ohun gbogbo lọ.

46 Àti pé lẹ́hìn tí ẹ̀yin bá ti gba èyí, bí ẹ̀yin kò bá pa àwọn òfin mi mọ́, a kì yíò gbà yín là nínú ìjọba Bàbá mi.

47 Kíyèsíi, èmi, Jésù Krístì, Olúwa rẹ àti Ọlọ́run rẹ, àti Olùràpadà rẹ, nípa agbára Ẹ̀mí mi ni mo fi sọ ọ́. Amin.

ÌPÍN 19

Ìfihàn tí a fi fúnni nípasẹ̀ Wòlíì Joseph Smith, ní Manchester, New York, ó ṣeéṣe kí ó jẹ́ ìgbà ooru 1829. Nínú ìtàn rẹ̀, Wòlíì náà ṣe àfihàn rẹ̀ bíi “òfin ti Ọlọ́run tí kìí sìí ṣe ti ènìyàn, sí Martin Harris, tí a fi fúnni láti ọ̀dọ̀ ẹni náà tí ó jẹ́ Ayérayé.”

1–3, Krístì ní gbogbo agbára; 4–5, Gbogbo ènìyàn gbọ́dọ̀ ronúpìwàdà tàbí kí wọ́n ó jìyà; 6–12, Ìbáwí àìlópin jẹ́ ìbáwí ti Ọlọ́run; 13–20, Krístì jìyà fún gbogbo ènìyàn, pé kí wọn ó má baà jìyà bí wọn bá lè ronúpìwàdà; 21–28, Wàásù ìhìnrere ironúpìwàdà; 29–41, Kéde àwọn ìhìn ayọ̀.

1 Èmi ni Álfà àti Òmégà, Krístì Olúwa; bẹ́ẹ̀ni, àní èmi ni, ìbẹ̀rẹ̀ àti òpin, Olùràpadà aráyé.

2 Èmi, lẹ́hìn tí mo ti ṣetán tí mo sì parí ìfẹ́ inú ẹni náà tí èmi í ṣe tirẹ̀, àní Bàbá náà, nípa èmi—tí mo ti ṣe èyí kí èmi ó baà lè mú ohun gbogbo wá sábẹ́ àkóso èmi tìkara mi—

3 Níní gbogbo agbára ní ìkáwọ́, àní láti pa Sátánì àti awọn iṣẹ́ rẹ̀ run ní òpin ayé, àti ní ọjọ́ ìdájọ́ nlá tí ó kẹ́hìn, èyí tí èmi yíò ṣe ní orí àwọn olùgbé ibẹ̀, ní dídájọ́ olukúlùkù ènìyàn gẹ́gẹ́bí iṣẹ́ rẹ̀ àti awọn ohun èyí tí ó ti ṣe.

4 Àti pé dájúdájú olúkúlùkù ènìyàn gbọ́dọ̀ ronúpìwàdà tàbí kí wọn ó jìyà, nítorí èmi, Ọlọ́run, mo jẹ́ àìnípẹ̀kun.

5 Nítorí-èyí, èmi kò pa àwọn ìdájọ́ èyítí èmi yíó ṣe rẹ́, ṣùgbọ́n àwọn ègbé yíò wá síwájú, ẹkún, ìpohùnréré ẹkún, àti ìpahínkeke, bẹ́ẹ̀ni, sí àwọn tí wọ́n bá wà ní ọwọ́ òsì mi.

6 Bí ó tilẹ̀ rí bẹ́ẹ̀, a kò kọọ́ pé kò ní sí òpin sí oró yìí, ṣùgbọ́n a kọọ́ pé oró àìnípẹ̀kun.

7 Lẹ́ẹ̀kansíi, a kọọ́ pé ìdálẹ́bi ayérayé; nítorínáà ó hàn gbangba ju àwọn ẹsẹ míràn lọ, pé kí èyí lè ṣiṣẹ́ lórí ọkàn àwọn ọmọ ènìyàn, ní àpapọ̀ fún ògo orúkọ mi.

8 Nítorí-èyí, èmi yíò ṣe àlàyé ohun ìjìnlẹ̀ yìí fún ọ, nítorí ó yẹ kí ìwọ mọ̀ àní gẹ́gẹ́bí àwọn àpostélì mi.

9 Èmi nsọ̀rọ̀ sí ẹ̀yin tí a yàn nípa ohun yìí, àní bíi ẹnìkan, kí ẹ̀yin baà lè wọ inú ìsinmi mi.

10 Nítorí, kíyèsíi, ohun ìjìnlẹ̀ ti ìwà-bí-Ọlọ́run, báwo ni ó ṣe tóbi tó! Nítorí, kíyèsíi, èmi jẹ́ àìnípẹ̀kun, àti pé ìbáwí èyí tí a fi fúnni láti ọwọ́ mi jẹ́ àìlópin, nítorí Àìnípẹ̀kun ni orúkọ mi. Nítorí-èyí—

11 Ìjìyà ayérayé jẹ́ ìjìyà ti Ọlọ́run.

12 Ìjìyà àìlópin jẹ́ ìjìyà ti Ọlọ́run.

13 Nitorí-èyí, mo pàṣẹ fún ọ lati ronúpìwàdà, kí o sì pa àwọn òfin mọ́ èyítí ìwọ ti gbà láti ọwọ́ ìránṣẹ́ mi Joseph Smith, Kekere, ní orúkọ mi.

14 Àti pé nípa agbára mi títóbi jùlọ ni ìwọ fi gbà wọ́n.

15 Nísisìyí mo pàṣẹ fún ọ lati ronúpìwàdà—ronúpàwàdà, bí bẹ́ẹ̀kọ́ èmi yíò nà ọ́ pẹ̀lú ọ̀gọ ẹnu mi, àti pẹ̀lù ìrunú mi, àti pẹ̀lú ìbínu mi, àti pé àwọn ìrora rẹ yíò dunni jọjọ—bí yíò ṣe dunni tó ìwọ kò mọ̀, bí yíò ṣe rẹwà tó ìwọ kò mọ̀, bẹ́ẹ̀ni, bí yíò ṣe nira láti faradà tó ìwọ kò mọ̀.

16 Nítorí kíyèsíi, èmi, Ọlọ́run, ti jìya àwọn ohun wọ̀nyí fún gbogbo èniyàn, pé kí àwọn má baà jìyà bí wọ́n bá lè ronúpìwàdà;

17 Ṣùgbọ́n bí wọ́n kò bá ní ronúpìwàdà wọ́n gbọ́dọ̀ jìyà àní bí ti èmi;

18 Ìjìyà tí èyítí ó mú èmi tìkara mi, àní Ọlọ́run, tí ó tóbi jù ohun gbogbo lọ, láti gbọ̀n-rìrì nítorí ìrora, àti lati ṣẹ̀jẹ̀ nínú gbogbo ihò ara, àti láti jìyà ní ara àti ẹ̀mí—àti lati fẹ́ pé kí èmi máṣe mu nínú aago kíkorò náà, tí èmi sì fàsẹ́hìn—

19 Bí ó tilẹ̀ rí bẹ́ẹ̀, ògo ni fún Bàbá, àti pé èmi kópa mo sì ṣe àṣeparí àwọn ìmúrasílẹ̀ mi fún àwọn ọmọ ènìyàn.

20 Nítorí-èyí, mo pàṣẹ fún ọ lẹ́ẹ̀kansíi lati ronúpìwàdà, bí bẹ́ẹ̀ kọ́ èmi yíò rẹ̀ ọ́ sílẹ̀ pẹ̀lú agbára mi títóbi jùlọ; àti pé kí ìwọ jẹ́wọ́ àwọn ẹ̀ṣẹ̀ rẹ, bí bẹ́ẹ̀ kọ́ ìwọ yíó jìyà àwọn ìbáwí èyítí èmi ti sọ, nínú èyíti ó jẹ́ kékeré jùlọ, bẹ́ẹ̀ni, àní nínú ìwọ̀n tí ó kéré jù ni ìwọ ti tọ́ wò ní àkókò tí mo gba ẹ̀mí mi kúrò.

21 Àti pé mo pàṣẹ fún ọ pé kí o má ṣe wàásù ohun míràn ṣùgbọ́n ìrònúpìwàdà, àti kí o máṣe fi àwọn ohun wọ̀nyí hàn fún ayé títí yíò fi jẹ́ ọgbọ́n nínú mi.

22 Nitorí wọn kò tíi lè gba ẹran báyìí, ṣùgbọ́n wàrà ni wọ́n gbọdọ̀ gbà; nítorí-èyí, wọn kò gbọdọ̀ mọ àwọn ohun wọnyìí, bí bẹ́ẹ̀ kọ́ wọ́n yío ṣègbé.

23 Kọ́ ẹ̀kọ́ lọ́dọ̀ mi, kí o sì tẹ́tísí àwọn ọ̀rọ̀ mi; rìn nínú ìwà pẹ̀lẹ́ ti Ẹ̀mí mi, ìwọ yíò sì ní àlàáfíà nínú mi.

24 Èmi ni Jésù Krístì; Èmi wá nípa ìfẹ́ ti Bàbá, Èmi sì nṣe ìfẹ́ rẹ̀.

25 Àti lẹ́ẹ̀kansíi, èmi pàṣẹ fún ọ pé ìwọ kò gbọdọ̀ ṣe ojúkòkòrò sí aya ẹnìkéjì rẹ; tàbí kí o lépa ẹ̀mí ẹnìkéjì rẹ.

26 Àti lẹ́ẹ̀kansíi, èmi pàṣẹ fún ọ pé ìwọ kò gbọdọ̀ ṣe ojúkòkòrò sí ohun ìní rẹ, ṣùgbọ́n kí ìwọ ó fi òmìnira jọ̀wọ́ rẹ̀ fún iṣẹ́ títẹ̀ Ìwé ti Mọ́mọ́nì, èyí tí ó ní òtítọ́ àti ọ̀rọ̀ Ọlọ́run nínú—

27 Èyítí ó jẹ́ ọ̀rọ̀ mi sí àwọn Kèfèrí, pé láìpẹ́ kí ó le lọ sí ọ̀dọ̀ àwọn Júù, tí àwọn ará Lámánì jẹ́ ìyókù wọn, pé kí wọn ó le gba ìhìnrere náà gbọ́, ati kí wọ́n ó sì má baà tún fi ojú sọ́na fún Messia kan lati wá ẹni tí ó ti wá tẹ́lẹ̀.

28 Àti lẹ́ẹ̀kansíi, èmi pàṣẹ fún ọ pé kí ìwọ ó máa gbàdúrà ní gbígbé ohùn sókè àti bẹ́ẹ̀ gẹ́gẹ́ nínú ọkàn rẹ; bẹ́ẹ̀ni, níwájú àwọn ènìyàn àti ní ìkọkọ̀, ní gbangba àti nínú ìyẹ́wù.

29 Àti pé ìwọ yíò kéde àwọn ìrohìn ayọ̀, bẹ́ẹ̀ni, kéde rẹ̀ ní orí àwọn òkè, àti ní gbogbo ibi gíga, àti lààrin àwọn ènìyàn gbogbo tí a ó gbà ọ́ láàyè láti rí.

30 Àti pé ìwọ yíò ṣe é pẹ̀lú gbogbo ìwà ìrẹ̀lẹ̀, níní ìgbẹ́kẹ̀lé nínú mi, láì pẹ̀gàn àwọn apẹ̀gàn.

31 Àti pé nípa àwọn ìjìnlẹ̀ ẹ̀kọ́ ni ìwọ kí yíò sọ̀rọ̀, ṣùgbọ́n ìwọ yío kéde ironúpìwàdà àti ìgbàgbọ́ nínú Olùgbàlà, àti ìdárìjì ẹ̀ṣẹ̀ nípa ìrìbọmi, àti nípa iná, bẹ́ẹ̀ni, àní Ẹ̀mí Mímọ́.

32 Kíyèsíi, èyí jẹ́ títóbi ati tí ìkẹhìn nínú òfin tí èmi yíò fi fún ọ nípa ohun yìí; nítorí èyí yíò tó fún irìn òòjọ́ rẹ, àní títí dé òpin ọjọ́ ayé rẹ.

33 Àti pé òṣì ni ìwọ yíò gbà bí ìwọ kò bá ka àwọn ìmọràn wọ̀nyìí sí, bẹ́ẹ̀ni, àní ìparun tìrẹ àti ohun ìní rẹ.

34 Fi apákan ohun ìní rẹ fún ni, bẹ́ẹ̀ni, àní apákan àwọn ilẹ̀ rẹ, àti gbogbo rẹ̀ bí kò ṣe ìtọ́jú àwọn ẹbí rẹ.

35 San gbèsè tí ìwọ ti jẹ atẹ̀wé. Yọ ara rẹ kúrò nínú ìgbèkùn.

36 Kúrò ní ilé àti ibùgbé rẹ, bíkòṣe nígbàtí ìwọ bá fẹ́ láti rí àwọn ẹbí rẹ.

37 Àti pé sọ̀rọ̀ pẹ̀lú òmìnira sí gbogbo ènìyàn; bẹ́ẹ̀ni, wàásù, gbani níyànjú, kéde òtítọ́, àní pẹ̀lú ariwo, pẹ̀lú ìró ìdùnnú, ní kíkígbe—Hòsánnà, Hòsánnà, ìbùkún ni fún orúkọ Olúwa Ọlọ́run!

38 Gbàdúrà nígbà gbogbo, èmi yíò sì tú Ẹ̀mí mi sí orí rẹ, àti pé púpọ̀ ni ìbùkún rẹ yíò jẹ́—bẹ́ẹ̀ni, àní ju bí ìgbà tí ìwọ rí àwọn ohun ìṣúra ti ayé ati àwọn ohun àìtọ́ gbogbo ní ìwọ̀n bí ó ṣe tó.

39 Kíyèsíi, ìwọ ha lè ka èyí láì yọ̀ àti láì gbé ọkàn rẹ sókè fún ìdùnnú?

40 Tàbí ìwọ ha le sáré káàkiri síi gẹ́gẹ́bí afọ́jú adarí?

41 Tàbí ìwọ ha le ní ìrẹ̀lẹ̀ ati ìwà pẹ̀lẹ́, àti pé kí ìwọ hùwà bí ọlọ́gbọ́n níwájú mi? Bẹ́ẹ̀ni, wá sí ọ̀dọ̀ èmi Olùgbàlà rẹ. Amin.

ÌPÍN 20

Ìfihàn lóri àkójọ àti àkóso ìjọ, tí a fi fúnni nípasẹ̀ Wòlíì Joseph Smith, ní tàbí nítòsí Fayette, New York. Àwọn abala ìfihàn yìí kan le ti jẹ́ fífúnni láti ìbẹ̀rẹ̀ bíi ìgbà ẹ̀ẹ̀rùn 1829. Ìfihàn náà ní pípé, tí a mọ̀ ní àkókò náà bíi Àwọn Nkan ati Àwọn Májẹ̀mú, ni ó ṣeéṣe kí a ṣe àkọsílẹ̀ rẹ̀ ní kété lẹ́hìn ọjọ́ kẹfà Oṣù Kẹrin 1830 (ọjọ tí a ṣe ìgbékalẹ̀ Ìjọ). Wòlíì kọ pé, “A gbà lati ọ̀dọ̀ Rẹ̀ [Jésu Krístì] àwọn àtẹ̀lé wọ̀nyí, nípa ẹ̀mí ìsọtẹ́lẹ̀ àti ìfihàn; èyí tí kò fún wa ní ọ̀pọ̀lọpọ̀ ọ̀rọ̀ nìkan, ṣugbọ́n bákannáà ó tọ́kasí ọjọ́ náà gan an fún wa nígbàtí, ní ìbámu pẹ̀lú ìfẹ́ àti òfin Rẹ̀, a nílati tẹ̀síwájú lati ṣe àkójọ Ìjọ Rẹ̀ lẹ́ẹ̀kan síi níhĩn ní orí ilẹ̀ ayé.”

1–16, Ìwé ti Mọ́mọ́nì fi ìdí jíjẹ́ ti ọ̀run iṣẹ́ ọjọ́-ìkẹhìn múlẹ̀; 17–28, Àwọn ẹ̀kọ́ nípa ìṣẹ̀dá, ìṣubú, ètùtù, àti ìrìbọmi ni a fi ìdí wọn múlẹ̀; 29–37, Àwọn òfin tí wọn nṣe àkóso ironúpìwàdà, ìdáláre, ìyàsímímọ́, àti ìrìbọmi ni a fi kalẹ̀; 38–67, Ojúṣe àwọn alàgbà, àlùfáà, olùkọ́, àti àwọn díakonì ni a ṣàlàyé ni ìkékúrú; 68–74, Ojúṣe àwọn omo ìjọ, bíbùkún fún àwọn ọmọdé, àti ọ̀nà ṣíṣe ìrìbọmi ni a fihàn; 75–84, Àwọn àdúrà oúnjẹ alẹ́ Olúwa àti àwọn ìlànà síṣe àkóso jíjẹ́ ọmọ ìjọ ni a fi fúnni.

1 Ìdìde ti Ìjọ Krístì ní àwọn ọjọ́ tí ó kẹ́hìn wọ̀nyí, tíí ṣe ẹgbẹ̀rún kan ọgọ́rũn mẹ́jọ ati ọgbọ̀n ọdún lati ìgbà wíwá Olúwa àti Olùgbàlà wa Jésù Krístì nínú ẹran ara, òun náà ti a ṣe àkójọ rẹ̀ dáradára àti tí a gbé e kalẹ̀ ní ìbámu pẹ̀lú àwọn òfin orílẹ̀ èdè wa, nípa ìfẹ́ inú àti àwọn àṣẹ Ọlọ́run, ní oṣù ìkẹrin, àti ní ọjọ́ ìkẹfà ti oṣù náà èyí tí a npè ní Oṣù Kẹrin—

2 Àwọn òfin èyítí a fi fún Joseph Smith, Kékeré, ẹnití a pè láti ọwọ́ Ọlọ́run, àti tí a yàn gẹ́gẹ́bí àpóstélì ti Jésù Krístì, láti jẹ́ alàgbà àkọ́kọ́ ti ìjọ yìí;

3 Àti sí Oliver Cowdery, ẹnití Ọlọ́run pè bákannáà, àpóstélì kan ti Jésù Krístì, láti jẹ́ alàgbà ìkejì ti ìjọ yìí, tí a sì yàn ní abẹ́ ọwọ́ rẹ̀;

4 Àti èyí gẹ́gẹ́bí oore ọ̀fẹ́ ti Olúwa àti Olùgbàlà wa Jésù Krístì, ẹnití gbogbo ògo jẹ́ tirẹ̀, nísisìyí àti títí lái. Amin.

5 Lẹ́hìn tí a ti fi hàn fún alàgbà àkọ́kọ́ yìí lõtọ́ pe òun ti gba ìmúkúrò àwọn ẹṣẹ̀ rẹ̀, a tún gbé òun dè nínú àwọn ohun asán ayé.

6 Ṣùgbọ́n lẹ́hìn ríronúpìwàdà, àti rírẹ ara rẹ̀ sílẹ̀ nítòótọ́, nípasẹ̀ ìgbàgbọ́, Ọlọ́run ṣe iṣẹ́ ìránṣẹ sí i láti ọwọ́ ángẹ́lì mímọ́ kan, ẹnití ìwò ojú rẹ̀ dàbíi mọ̀nàmọ́ná, àti ẹnití àwọn aṣọ rẹ̀ jẹ́ mímọ́ àti funfun ju gbogbo fífunfun míràn lọ;

7 Ó sì fún un ní àwọn òfin èyítí ó mísí i;

8 Àti pé Ó fún un ní agbára láti òkè wá, nípa ọ̀nà èyítí a ti pèsè saájú, láti ṣe ìtumọ̀ Ìwé Ti Mọ́mọ́nì.

9 Èyí tí ó ní àkọsílẹ̀ àwọn ènìyàn tí wọn ti ṣubú nínú, àti ẹ̀kúnrẹ́rẹ́ ìhìnrere ti Jésù Krístì sí àwọn Kèfèrí àti sí àwọn Júù bákannáà.

10 Èyítí a fún ni nípa ìmísí, àti tí a fi ìdí rẹ̀ múlẹ̀ sí àwọn míràn nípa ìṣẹ́ ìránṣẹ́ ti àwọn ángẹ́lì, tí a sì kéde rẹ̀ sí ayé nípa wọn—

11 Ní fífihàn sí ayé pé àwọn ìwé mímọ́ jẹ́ òtítọ́, àti pé Ọlọ́run sì nmísí àwọn ènìyàn Ó sì npè wọ́n sí iṣẹ́ mímọ́ rẹ̀ ní àkókò yìí àti ní ìran yìí, bẹ́ẹ̀ gẹ́gẹ́ bíi ní àwọn ìran tí ìgbàanì;

12 Nípa bẹ́ẹ̀ Ó nfi hàn pé Òun kannáà ni Ọlọ́run ní àná, ní òní, àti títí láé. Amin.

13 Nítorínáà, níní àwọn ẹlérìí púpọ̀, nípa wọn ni a ó ṣe ìdájọ́ ayé, àní bí wọn ṣe lè jẹ́ ọ̀pọ̀lọpọ̀ tó lẹ́hìnwá tí wọ́n yíò ní ìmọ̀ nípa iṣẹ́ yìí.

14 Àti pé àwọn wọ̃nnì tí wọ́n gbàá nínú ìgbàgbọ́, tí wọ́n sì ṣe iṣẹ́ òdodo, yíò gba adè kan ti ìyè ayérayé;

15 Ṣùgbọ́n àwọn tí wọ́n bá sé ọkàn wọn le nínú àìgbàgbọ́, tí wọ́n sì kọ̀ ọ́ sílẹ̀, yíò yípadà sí ìdálẹbi tiwọn—

16 Nítorí Olúwa Ọlọ́run ti sọ ọ́; àti pé àwa, tí a jẹ́ alàgbà nínú ìjọ, ti gbọ́ a sì ti jẹ́rìí sí àwọn ọ̀rọ̀ ti Ọlọ́lá nlá ológo níbi gíga, sí ẹnití a fi ògo fún láé ati títí láeláe. Amin.

17 Nípa awọn ohun wọ̀nyí ni àwa mọ̀ pé Ọlọ́run kan wà ní ọ̀run, ẹnití ó jẹ́ àìlópin àti ayérayé, láti àìlópin dé àìlópin Ọlọ́run kan náà tí kò lè yípadà, ẹnití ó ṣe ẹ̀dá ọ̀run àti ayé, àti ohun gbogbo èyí tí ó wà nínú wọn;

18 Àti pé ò dá ènìyàn, ọ́kùnrin àti óbìnrin, ní àwòrán ara rẹ̀ àti gẹ́gẹ́bíi ìrí ara rẹ̀, ní ó dá wọn;

19 Àti pé Ó fún wọn ní àwọn òfin pé kí wọ́n ó ní ìfẹ́ kí wọ́n ó sì sìn òun, Ọlọ́run kan ṣoṣo tí ó wà láàyè tí ó sì jẹ́ òtítọ́, àti pé òun nìkan ni ó níláti jẹ́ ẹnití wọ́n ó máa foríbalẹ̀ fún.

20 Ṣùgbọ́n nípa ìwà ìrékọjá sí àwọn òfin mímọ́ wọ̀nyí ènìyàn di ti ara àti ti èṣù, àti pé òun sì di ẹni ìṣubú.

21 Nítorí èyí, Ọlọ́run Alágbára Jùlọ fi Ọmọ Bíbí rẹ̀ kan ṣoṣo fúnni, gẹ́gẹ́bí a ṣe kọ́ọ nínú àwọn ìwé mímọ́ wọ̃nnì èyítí a ti fúnni lati ọ̀dọ̀ rẹ̀.

22 Òun sì jìyà àwọn ìdánwò ṣùgbọ́n òun kò fi àkíyèsí rẹ̀ sí wọn.

23 A kàn an mọ́ àgbélèbú, Ó kú, Ó sì tún jínde ní ọjọ́ kẹta;

24 Àti pé Ó gòkè re ọ̀run, láti jókòó lọ́wọ́ ọ̀tún ti Bàbá, láti jọba pẹ̀lú agbára títóbi-jùlọ gẹ́gẹ́bí ìfẹ́ inú Bàbá;

25 Kí gbogbo ọ̀pọ̀lọpọ̀ àwọn tí wọ́n bá gbàgbọ́ tí wọ́n sì ṣe ìrìbọmi ní orúkọ mímọ́ rẹ̀, àti pé tí wọ́n fi orí tìí nínú ìgbàgbọ́ títí dé òpin, nílati di ẹni ìgbàlà—

26 Kìí ṣe àwọn nìkan tí wọ́n gbàgbọ́ lẹ́hìn tí ó wá ní ààrin gbùngbùn àkókò, nínú ẹran ara, ṣùgbọ́n gbogbo àwọn wọ̃nnì tí wọ́n gbàgbọ́ láti ìbẹ̀rẹ̀, àní gbogbo ọ̀pọ̀lọpọ̀ àwọn tí wọ́n wà kí òun tó wá, tí wọ́n gbàgbọ́ nínú àwọn ọ̀rọ̀ àwọn wòlíì mímọ́, tí wọ́n sọ̀rọ̀ bí wọ́n ti ní ìmísí nípasẹ̀ ẹ̀bùn Ẹ̀mí Mímọ́, ẹnití ó jẹ́rìí tòótọ́ nípa rẹ̀ nínú ohun gbogbo, nilati ní ìyè ayérayé,

27 Bẹ́ẹ̀ gẹ́gẹ́ ni fún àwọn wọ̃nnì tí wọn yío wá lẹ́hìnáà, tí àwon náà yíò ní ìgbàgbọ́ nínú àwọn ẹ̀bùn àti àwọn ìpè ti Ọlọ́run láti ọwọ́ Ẹ̀mí Mímọ́, èyí tí ó nṣe ìjẹ́rìí nípa Bàbá àti Ọmọ.

28 Tí Bàbá, Ọmọ, àti Ẹ̀mí Mímọ́ jẹ́ Ọlọ́run kan, àìlópin àti ayérayé, ti kò ní ìparí. Amin.

29 Àti pé àwa mọ̀ pé gbogbo ènìyàn gbọ́dọ̀ ronúpìwàdà kí wọ́n ó sì gbàgbọ́ nínú orúkọ Jésù Krístì, àti kí wọ́n ó bu ọlá fún Bàbá ní orúkọ rẹ̀, àti kí wọn ó fi orí tìí nínú ìgbàgbọ́ ní orúkọ rẹ̀ títí dé òpin, bíbẹ́ẹ̀kọ́ wọn kò ní di ẹni ìgbàlà ní ìjọba Ọlọ́run.

30 Àti pé àwa mọ̀ pé ìdáláre nípasẹ̀ ore ọ̀fẹ́ ti Olúwa àti Olùgbàlà wa Jésù Krístì jẹ́ títọ́ àti òtítọ́;

31 Àti pé àwa mọ̀ bákannáà, pé ìyàsímímọ́ nípasẹ̀ ore ọ̀fẹ́ ti Olúwa àti Olùgbàlà wa Jésù Krístì jẹ́ títọ́ àti òtitọ́, sí gbogbo àwọn wọ̃nnì tí wọ́n fẹ́ràn tí wọ́n sì ńsìn Ọlọ́run pẹ̀lú gbogbo agbára, iyè àti okun wọn.

32 Ṣùgbọ́n ó lè ṣeéṣe kí ènìyàn ṣubú kúrò nínú ore ọ̀fẹ́ kí òun sì yapa kúro lọ́dọ̀ Ọlọ́run alààyè;

33 Nítorínáà ẹ jẹ́ kí ìjọ kíyèsára kí ẹ sì máa gbàdúrà nígbà gbogbo, kí wọ́n má baà bọ́ sínú ìdánwò;

34 Bẹ́ẹ̀ni, àní ẹ sì jẹ́ kí àwọn tí a yà sí mímọ́ náà ó kíyèsára bakannáà.

35 Àti pé àwa mọ̀ pé àwọn ohun wọ̀nyí jẹ́ òtítọ́ àti gẹ́gẹ́bí àwọn ìfihàn Johannù, láì ní àfikún, tàbí àyọkúrò nínú àsọ̀tẹ́lẹ̀ inú ìwé rẹ̀, àwọn ìwé mímọ́, tabí àwọn ìfihàn ti Ọlọ́run tí wọn yíò wá lẹ́hìnnáà nípa ẹ̀bùn àti agbára Ẹ̀mí Mímọ́, ohùn Ọlọ́run, tàbí iṣẹ́ ìránṣẹ́ àwọn angẹ́lì.

36 Àti pé Olúwa Ọlọ́run ti sọ ọ́; àti ọlá, agbára àti ògo ni ó yẹ orúkọ mímọ́ rẹ̀, nísisìyí àti títí láe. Amin.

37 Àti lẹ́ẹ̀kansíi, gẹ́gẹ́bí ọ̀nà àwọn òfin sí ìjọ nípa ìlàna ìrìbọmi—Gbogbo àwọn tí wọ́n bá rẹ ara wọn sílẹ̀ níwájú Ọlọ́run, tí wọn sì níi lọ́kàn láti ṣe ìrìbọmi, tí wọ́n sì jade wá pẹ̀lú írobìnújẹ́ àti ìròra ọkàn, àti tí wọ́n jẹ́rìí níwájú ìjọ pé àwọn ti ronúpìwàdà lõtọ́ nínú gbogbo ẹ̀ṣẹ̀ wọn, àti tí wọ́n ní ìfẹ́ láti gba orúkọ Jésù Krístì sí orí wọn, pẹ̀lú ìpinnu láti sìn ín títí dé òpin, àti tí wọ́n ti fi hàn lõtọ́ nípa iṣẹ́ wọn pé àwọn ti gba lára Ẹ̀mí ti Krístì sí ìdáríjì àwọn ẹ̀ṣẹ̀ wọn, ni a ó gbà nípa ìrìbọmi sí inú ìjọ rẹ̀.

38 Ojúṣe àwọn alàgbà, àwọn àlùfáà, àwọn olùkọ́, àwọn deakoni, àti àwọn ọmọ ìjọ ti Krístì—àpóstélì jẹ́ alàgbà, àti pé ó jẹ́ ìpè rẹ̀ lati ṣe ìrìbọmi;

39 Àti láti yan àwọn alàgbà míràn, àwọn àlùfáà, àwọn olùkọ́, àti àwọn díákónì.

40 Àti láti ṣe àkóso àkàrà àti wáìnì—àwọn àpẹrẹ ẹran ara àti ẹ̀jẹ̀ ti Krístì—

41 Àti láti fì ẹsẹ̀ àwọn wọ̃nnì múlẹ̀ tí a rìbọmi sínú ìjọ, nípa gbígbé ọwọ́ lé wọn lórí fún ìrìbọmi ti iná àti ti Ẹ̀mí Mímọ́, ní ìbámu sí àwọn ìwé mímọ́;

42 Àti láti kọ́ni, sọ àsọyé, gbàni nímọ̀ràn, rìbọmi, ati dáàbò bo ìjọ;

43 Àti láti fi ìdí ìjọ múlẹ̀ nípa gbígbé ọwọ́ léni lórí, àti fífúnni ní Ẹ̀mí Mímọ́;

44 Àti láti darí gbogbo àwọn ìpàdé.

45 Àwọn alàgbà ni wọ́n nílati darí àwọn ìpàdé bí Ẹ̀mí Mímọ́ bá ṣe darí wọn, ní ìbámu pẹ̀lú àwọn òfin àti àwọn ìfihàn ti Ọlọ́run.

46 Ojúṣe àlùfáà ni láti wàásù, kọ́ni, sọ àsọyé, gbani níyànjú, àti ṣe ìrìbọmi, àti ṣe àkóso ouńjẹ àlẹ́ Olúwa,

47 Àti láti ṣe àbẹ̀wò sí ilé ọ̀kọ̀ọ̀kan ọmọ ìjọ, kí ó sì gbà wọ́n níyànjú láti máa gbàdúrà lóhùn òkè àti ní ìkọ̀kọ̀, àti láti máa ṣe gbogbo àwọn ojúṣe ẹbí.

48 Àti pé bákannáà òun lè yan àwọn àlùfáà míràn, àwọn olùkọ́ni, àti àwọn díákónì.

49 Àti pé òun ni yíò darí àwọn ìpàdé nígbàtí alàgbà kankan kò bá sí níbẹ̀.

50 Ṣùgbọ́n nígbàtí alàgbà kan bá wá níbẹ̀, òun ó kàn wàásù, kọ́ni, sọ àsọyé, gbani níyànjú, àti ṣe ìrìbọmi.

51 Àti láti ṣe àbẹ̀wò sí ilé ọ̀kọ̀ọ̀kan ọmọ ìjọ, ní gbígbà wọ́n níyànjú láti máa gbàdúrà lóhùn òkè àti ní ìkọ̀kọ̀, àti láti ṣe gbogbo àwọn ojúṣe ẹbí.

52 Nínú gbogbo ojúṣe wọ̀nyí, àlùfáà níláti ṣe àtìlẹ́hín fún alàgbà bí ó bá yẹ láti ṣe bẹ́ẹ̀.

53 Ojúṣe olùkọ́ni ni láti ṣe àbójútó ìjọ nígbà gbogbo, láti wà pẹ̀lú wọn àti láti máa mú wọn lọ́kàn le;

54 Àti lati ríi pé kò sí àìṣedẽdé nínú ìjọ, tàbí ìṣòro pẹ̀lú ẹnìkan sí ẹlòmíràn, tàbí irọ́ pípá, tàbí sísọ ọ̀rọ̀ ẹ̀ni lẹ́hìn, tàbí sísọ̀rọ̀ búburú;

55 Ati lati ríi pé ìjọ nní ìpàde papọ̀ nígbàkúùgbà, àti bákannáà lati ríi pé gbogbo ọmọ ìjọ nṣe ojúṣe wọn.

56 Àti pé òun ni yíò darí àwọn ìpàdé bí alàgbà tàbí àlùfáà kankan kò bá sí níbẹ̀—

57 Ati pé àwọn diakónì yíò máa ràn án lọ́wọ́ nígbà gbogbo, nínú gbogbo iṣẹ rẹ̀ nínú ìjọ bí ó bá yẹ láti ṣe bẹ́ẹ̀.

58 Ṣùgbọ́n kò sí olùkọ́ni tàbí diakonì tí ó ní àṣẹ láti ṣe ìrìbọmi, ṣe àkóso ouńjẹ alẹ́ Olúwa, tàbí gbé ọwọ́ lé ni lórí;

59 Síbẹ̀síbẹ̀, àwọn wà, lati ṣe ìkìlọ̀, sọ àsọyé, gbani níyànjú, àti kọ́ni, àti lati pè gbogbo ènìyàn wá sí ọ̀dọ̀ Krístì.

60 Olukúlùkù alàgbà, àlùfáà, olùkọ́ni, tàbí díakonì ni a ó yàn ní ìbámu pẹ̀lú awọn ẹ̀bùn àti awọn ìpè Ọlọ́run sí i; àti pé a ó yàn an pẹ̀lú agbára Ẹ̀mí Mímọ́, èyí tí ó wà nínú ẹnití ó yàn án.

61 Onírúurú àwọn alàgbà tí wọ́n jẹ́ ti ìjọ Krístì yìí yíò máa ní ìpádé nínú àpéjọpọ̀ ní ẹ̀ẹ̀kan láàrin oṣù mẹ́ta, tàbí láti àkókò dé àkókò bí àpéjọpọ̀ náà bá ṣe darí tàbí fi ọwọ́ sí;

62 Àti pé àwọn àpéjọpọ̀ tí a sọ yìí ni yíò máa ṣe èyíkéyìí iṣẹ́ ìjọ tí ó bá yẹ ní ṣíṣe ní ìgbà náà.

63 Àwọn alàgbà nílati gba àwọn ìwé àṣẹ wọn ní ọwọ́ àwọn alàgbà míràn, nípa ìbò àwọn ọmọ ìjọ èyí tí wọ́n wà, tàbí nínú àwọn àpéjọpọ̀.

64 Ọ̀kọ̀ọ̀kan àlùfáà, olùkọ́ni, tàbí díakonì, ẹnití a yàn láti ọwọ́ àlùfáà, lè gba ìwé ẹ̀rí lọ́wọ́ rẹ̀ ní àkókò náà, ìwé ẹ̀rí èyítí ó jẹ́ pé, bí a bá fún alàgbà kan, yíò kà òun yẹ fún ìwé àṣẹ, tí yíò fi àṣẹ fún un láti ṣe àwọn iṣẹ́ tí ó rọ̀ mọ́ ìpè rẹ̀, tàbí òun lè gbà á nínú ìpádé àpéjọpọ̀ kan.

65 A kò gbọdọ̀ yan ẹnikẹ́ni sí ipò kankan nínú ìjọ yìí, níbití àkójọ ẹ̀ka dáradára ti ìkannáà wà, láì sí ìbò ìjọ náà;

66 Ṣùgbọ́n àwọn alàgbà tí wọ́n nṣe olórí, àwọn bíṣọpù tí wọn nrin ìrìnàjò, àwọn ọmọ àjọ ìgbìmọ̀ gíga, àwọn àlùfáà gíga, àti àwọn alàgbà, lè ní ànfàní yíyanni, ní ibití kò bá sí ẹ̀ka ìjọ tí a lè ti pe ìbò.

67 Ààrẹ kọ̀ọ̀kan nínú oyè àlùfáà gìga (tàbí alàgbà tí ó nṣe olórí), bíṣọ́ọ̀pù, ọmọ àjọ ìgbìmọ̀ gíga, àti àlùfáà gíga, ni a ó yàn lábẹ́ ìdarí àjọ ìgbìmọ̀ gíga tàbí nínú ìpàdé àpéjọpọ̀ gbogbogbòò.

68 Ojúṣe àwọn ọmọ ìjọ lẹ́hìn tí a ti gbà wọ́n wọlé nípa ìrìbọmi—Àwọn alàgbà tàbí àwọn àlùfáà nílati ní ànító àkókò lati sọ àsọyé ohun gbogbo nípa ìjọ ti Krístì bí ó ṣe yé wọn tó, saájú kí wọ́n ó tó jẹ oúnjẹ alẹ́ Olúwa, àti kí a tó fi ìdí wọn múlẹ̀ nípa gbígbé ọwọ́ léni lórí láti ọwọ́ àwọn alàgbà, kí á lè ṣe ohun gbogbo pẹ̀lú ètò.

69 Àti pé àwọn ọmọ ìjọ yíò fihàn ní iwájú ìjọ, àti bákannáà níwájú àwọn alàgbà, nípa ìrìn bí Ọlọ́run àti ìsọ̀rọ̀, pé wọ́n yẹ fún un, pé kí àwọn iṣẹ́ àti ìgbàgbọ́ lè wà ní ìbámu sí àwọn ìwé mímọ́—rírìn ní mímọ́ níwájú Olúwa.

70 Olúkúlùkù ọmọ ìjọ ti Krístì tí ó bá ní ọmọ wẹ́wẹ́ ni ó níláti mú wọn wá sí ọ̀dọ̀ àwọn alàgbà níwáju ìjọ, àwọn tí wọn yíò gbé ọwọ́ lé wọn lórí ní orúkọ Jésù Krístì, tí wọn yíò sì súre fún wọn ní orúkọ rẹ̀.

71 A kò lè gba ẹnikẹ́ni sínú ìjọ ti Krístì bíkòṣepé òun ti dàgbà dé awọn ọdún ṣíṣe ìṣirò níwáju Ọlọ́run, àti tí ó ti lè ṣe ìrònúpìwàdà.

72 Ìrìbọmi ni a nílati ṣe àkóso rẹ̀ ní ọ̀nà tí a là sílẹ̀ yìí fún gbogbo àwọn wọ̃nnì tí wọ́n ronúpìwàdà—

73 Ẹni náà tí Ọlọ́run pè tí ó sì ní àṣẹ láti ọdọ̀ Jésù Krístì láti rìbọmi, yíò sọkalẹ̀ lọ sínú omi pẹ̀lú ẹni náà tí ó ti fa ara rẹ̀ kalẹ̀ lọ́kùnrin tàbí lóbìnrin fún ìrìbọmi, òun yíò sì sọ pé, ní pípe ẹni náà lọ́kùnrin tàbí lóbìnrin ní orúkọ rẹ̀: Nítorí tí a ti fi àṣẹ fúnmi lati ọ̀dọ̀ Jésù Krístì, mo rì ọ́ bọmi ní orúkọ ti Bàbá, àti ní ti Ọmọ, àti ní ti Ẹ̀mí Mímọ́. Àmín.

74 Nígbànáà ni òun yíò ri ẹni náà lọ́kùnrin tàbí lóbìnrin bọ inú omi, yíò sì tún mú un jade wá láti inú omi náà.

75 O ṣe ànfààní pé kí ìjọ máa pàdé papọ̀ lóòrèkóòrè láti ṣe àbápín ti àkàrà àti wáìnì ní ìrántì Olúwa Jésù;

76 Àti pé alàgbà tàbí àlùfáà yíò ṣe ìpínfúnni rẹ̀; ní ọ̀nà yìí ni òun yíò sì ṣe ìpínfúnni rẹ̀—òun yíò kúnlẹ̀ pẹ̀lú àwọn ìjọ yíò sì ké pe Bàbá nínú àdúrà tọ̀wọ̀tọ̀wọ̀, wipe:

77 Áà Ọlọ́run, Bàbá Ayérayé, àwa béèrè lọ́dọ̀ rẹ ní orúkọ Ọmọ rẹ, Jésù Krístì, láti súre àti lati yà àkàrà yìí sí mímọ́ sí ẹ̀mí gbogbo àwọn ẹnití ó ní ìpín nínú rẹ̀, kí wọ́n lè jẹ ní ìrántí ti ara Ọmọ rẹ, àti kí wọ́n jẹ́rìí sí ọ, Áà Ọlọ́run, Bàbá Ayérayé, pé wọ́n fẹ́ láti gba orúkọ Ọmọ rẹ sí órí wọn, àti láti rántí rẹ̀ nígbàgbogbo àti láti pa àwọn òfin rẹ̀ mọ́ èyítí ó ti fi fún wọn; pé kí wọn lè ní Ẹ̀mí rẹ̀ láti wà pẹ̀lú wọn nígbàgbogbo. Àmín.

78 Ọ̀nà tí a fi nṣe ìpínfúnni wáìnì—òun yíò mú ago náà pẹ̀lú, yíò sì wipe:

79 Áà Ọlọ́run, Bàbá Ayérayé, àwa béèrè lọ́dọ̀ rẹ ní orúkọ Ọmọ rẹ, Jésù Krístì, láti súre àti lati ya wáìnì yìí sí mímọ́ sí ẹ̀mí gbogbo àwọn ẹnití ó mu nínú rẹ̀, pé kí wọ́n lè ṣeé ní ìrántí ti ẹ̀jẹ̀ Ọmọ rẹ, èyítí a ta sílẹ̀ fún wọn; pé kí wọ́n lè jẹrìí sí ọ, Áà Ọlọ́run, Bàbá Ayérayé, pé wọ́n nrántí rẹ̀ nígbàgbogbo, pé kí wọn lè ní Ẹ̀mí rẹ̀ láti wà pẹ̀lú wọn. Àmín.

80 Èyíkéyìí ọmọ ìjọ ti Krístì tí ó bá nṣe ìrékọjá, tàbí tí a bá mú nínú ìṣubú kan, ni a ó ṣe sí gẹ́gẹ́bí àwọn ìwé mímọ́ ṣe darí.

81 Yíò jẹ́ ojúṣe onírúurú awọn ìjọ, tí àpapọ̀ wọ́n jẹ́ ìjọ ti Krístì, láti rán ọ̀kan tàbí jù bẹ́ẹ̀ lọ nínú àwọn olùkọ́ wọn láti wà ní ibi onírúurú àwọn àpéjọpọ̀ síṣe lati ọwọ́ àwọn alàgbà ìjọ,

82 Pẹ̀lú títò lẹ́sẹẹsẹ àwọn orúkọ ti onírúurú àwọn ọmọ ìjọ tí wọ́n ti ṣe ara wọn ní ọ̀kan pẹ̀lú ìjọ lẹ́hìn àpéjọpọ̀ tí ó kẹ́hìn; tàbí fífi ránṣẹ́ láti ọwọ́ àwọn àlùfáà kan; kí títò lẹ́sẹẹsẹ dáradára kan ti gbogbo awọn orúkọ inú ìjọ pátápátá baà le wà ní pípamọ́ ńinú ìwé kan lati ọwọ́ ọ̀kan nínú àwọn alàgbà, ẹnikẹ́ni tí àwọn alàgbà yókù lè yàn láti àkókò dé àkókò;

83 Àti bákannáà, bí a bá ti lé ẹnikẹ́ni kúrò nínú ìjọ, kí á lè pa orúkọ wọn rẹ́ nínú ìwé àkọsílẹ̀ awọn orúkọ gbogbogbòò ti ìjọ.

84 Gbogbo ọmọ ìjọ tí wọ́n bá ńkúrò nínú ìjọ ní ibití wọ́n ngbé, tí wọ́n bá nlọ sí ìjọ tí a kò ti mọ̀ wọ́n, wọ́n lè gba ìwé ṣíṣe ẹ̀rí pé wọ́n jẹ́ ọmọ ìjọ dáradára ati tí ó nṣe déédé, ìwé ẹ̀rí èyítí ó lè ní ìfọwọ́sí èyíkéyìí alàgbà tàbí àlùfáà kan bí ọmọ ìjọ tí ó fẹ́ gba ìwé ẹ̀rí náà jẹ́ ẹni mímọ̀ fún alàgbà tàbí àlùfáà náà, tàbí kí àwọn olùkọ́ni tàbí àwọn díakonì ìjọ fi ọwọ́ sí i.

ÌPÍN 21

Ìfihàn tí a fi fún Wòlíì Joseph Smith ní Fayette, New York, 6 Oṣù Kẹrin 1830. Ìfihàn yìí ni a fi fúnni ní àkókò tí à nṣe àkójọ ìjọ, ní ọjọ́ tí a dárúkọ yìí, nínú ilé Peter Whitmer Àgbà. Àwọn ọkùnrin mẹ́fà, tí a ti ṣe ìrìbọmi fún tẹ́lẹ̀, ni wọ́n kópa. Pẹ̀lú ìfohùnṣọ̀kan ìbò, àwọn ènìyàn wọ̀nyí fi èrò ọkàn àti ìpinnu wọn hàn láti ṣe àkójọ, ní ìbámu sí àṣẹ Ọlọ́run (wo ìpín 20). Wọ́n tún di ìbò bákannáà láti gba wọlé ati lati ṣe àtìlẹhìn Joseph Smith Kekeré àti Oliver Cowder gẹ́gẹ́bí àwon olórí òṣìṣẹ́ ti ìjọ. Pẹ̀lú gbígbé ọwọ́ léni lórí, nígbànáà Joseph yan Oliver bíi alàgbà ìjọ, Oliver náà sì yan Joseph ní ọ̀nà kannáà. Lẹ́hìn ṣíṣe ìpínfúnni oúnjẹ alẹ́ Olúwa, Joseph àti Oliver gbé ọwọ́ lé àwọn olùkópa lórí ní ẹnìkọ̀ọ̀kan fún ìfifúnni Ẹ̀mí Mímọ́ àti fún fifi ìdí ẹnìkọ̀ọ̀kan múlẹ̀ gẹ́gẹ́bí ọmọ ìjọ.

1–3, A pe Joseph Smith lati jẹ́ aríran, olùtúmọ̀, wòlíì, àpóstélì, àti alàgbà; 4–8, Ọ̀rọ̀ rẹ̀ yíò ṣe ìtọ́ni sí ipa ọ̀nà Síónì; 9–12, Àwọn ènìyàn mímọ́ yíò gba àwọn ọ̀rọ̀ rẹ̀ gbọ́ bí òun ṣe ńsọ̀rọ̀ pẹ̀lú ìmísí Olùtùnú.

1 Kíyèsíi, àkọsílẹ̀ kan ni a ó pamọ́ ní ààrin yín; àti nínú rẹ̀ a ó pè ọ́ ní aríran, olùtúmọ̀, wòlíì, àpóstélì ti Jésù Krístì, alàgbà ti ìjọ nipa ìfẹ́ inú ti Ọlọ́run Bàbá, àti oore ọ̀fẹ́ Olúwa rẹ Jésù Krístì,

2 Nítorí tí ó ní ìmísí ti Ẹ̀mí Mímọ́ láti fi ìpìlẹ̀ náà lélẹ̀, àti lati kọ́ọ sókè sí ìgbàgbọ́ mímọ́ jùlọ.

3 Ìjọ èyítí a ṣe àkójọ rẹ̀ àti tí a gbé kalẹ̀ nínú ọdún Olúwa rẹ ọgọ́rũn méjìdínlógún ati ọgbọ̀n, ní oṣù kẹrin, àti ní ọjọ́ kẹfà ti oṣù èyítí à npè ní Oṣù Kẹrin.

4 Nítorí-èyí, tí ó túmọ̀ sí ìjọ, ẹ níláti ṣe àkíyèsíi gbogbo àwọn ọ̀rọ̀ àti àwọn àṣẹ èyítí òun yíò fi fún yín bí òun náà ṣe gbà wọ́n, rírìn ní gbogbo ìwà mímọ́ níwájú mi;

5 Nítorí ọ̀rọ̀ rẹ̀ ni ẹ̀yin yíó gbà, bí ẹnipé láti ẹnu tèmi, pẹ̀lú gbogbo sùúrù àti ìgbàgbọ́.

6 Nítorí nípa síṣe àwọn ohun wọ̀nyí àwọn ẹnu ọ̀na ọ̀run àpáàdì kì yíò lè borí yín; bẹ́ẹ̀ni, àti pé Olúwa Ọlọ́run yíò tú gbogbo agbára òkùnkùn ká ní iwájú yín, àti yíò mú kí ọ̀run ó mì tìtì fún ire yín, àti nítorí ogo orúkọ rẹ̀.

7 Nítorí báyìí ni Olúwa Ọlọ́run wí: Òun ni èmi ti mísí láti mú kí ipa ọ̀nà Síónì kí ó tẹ̀ síwájú nínú agbára nlá fún ire, àti aápọn rẹ̀ ni èmi mọ̀, èmi sì ti gbọ́ àwọn àdúrà rẹ̀.

8 Bẹ́ẹ̀ni, ẹkún rẹ̀ fún Síónì ni èmi ti rí, èmi yíò sì mú kí òun máṣe ṣọ̀fọ̀ lórí rẹ̀ mọ́; nítorí ìgbà inú dídùn rẹ̀ ti dé sí ìmúkúrò àwọn ẹ̀ṣẹ̀ rẹ̀, àti àwọn ìfarahàn àwọn ìbùkún mi lórí àwọn iṣẹ́ rẹ̀.

9 Nítorí, kíyèsíi, èmi yíò bùkún fún àwọn wọ̃nnì tí wọ́n ṣiṣẹ́ nínú ọgbà ajarà mi pẹ̀lú ìbùkún nlá, wọn yíò sì gbàgbọ́ nínú àwọn ọ̀rọ̀ rẹ̀, èyítí a fi fún òun nípasẹ̀ èmi lati ọwọ́ Olùtùnú, èyítí ó sọ ọ di mímọ̀ pé àwọn ẹlẹ́ṣẹ̀ ni wọ́n kan Jésù mọ́ àgbélèbú fún àwọn ẹ̀ṣẹ̀ arayé, bẹ́ẹ̀ni, fún ìmúkúrò àwọn ẹ̀ṣẹ̀ sí ìròbìnújẹ́ ọkàn.

10 Nísisìyí, ó jẹ́ dandan fún mi pé kí á yàn án láti ọwọ́ rẹ, Oliver Cowdery àpóstélì mi;

11 Èyí jẹ́ ìlànà kan fún ọ, pé ìwọ jẹ́ alàgbà ní abẹ́ ìgbọ́wọ́lé lórí rẹ̀, òun sì jẹ́ àkọ́kọ́ sí ìwọ, pé kí ìwọ baà lè jẹ́ alàgbà sí ìjọ ti Krístì, tí ó ńjẹ́ orúkọ mi—

12 Àti oníwàásù àkọ́kọ́ ti ìjọ yìí fún ìjọ, àti níwájú ayé, bẹ́ẹ̀ni, ní iwájú àwọn Kèfèrí; bẹ́ẹ̀ni, àti bayìí ni Olúwa Ọlọ́run wí, wòó, wòó! sí àwọn Júù bákannáà. Àmín